<doc sitename="Il Fatto Quotidiano" title="Crisi, Italia anello debole. Francia, Germania e Bce chiedono interventi immediati - Il Fatto Quotidiano" author="RQuotidiano" date="2011-08-07" url="http://www.ilfattoquotidiano.it/2011/08/07/crisi-francia-e-germania-fondamentale-anticipo-manovra-italia/150409/" hostname="ilfattoquotidiano.it" description="Dopo il vertice del G20 occhi puntati sul G7 telefonico che si terrà dopo le 23 italiane. Apprensione per la Spagna e l’Italia, in particolare difficoltà. Francia e Germania in serata invocano, insieme alla Bce, un intervento rapido da parte del governo Berlusconi affinché “attui rapidamente e completamente le misure annunciate”. In particolare anticipare di …" categories="Economia" tags="Angela Merkel;Nicolas Sarkozy;Silvio Berlusconi" fingerprint="8945fa51e9a4c575">
  <main>
    <head rend="h1">Crisi, Italia anello debole. Francia, Germania <lb/> e Bce chiedono interventi immediati</head>
    <p>Dopo il vertice del G20 occhi puntati sul G7 telefonico che si terrà dopo le 23 italiane. Apprensione per la Spagna e l’Italia, in particolare difficoltà. Francia e Germania in serata invocano, insieme alla Bce, un intervento rapido da parte del governo Berlusconi affinché “attui rapidamente e completamente le misure annunciate”. In particolare anticipare di un anno la manovra è “di fondamentale importanza” secondo il cancelliere tedesco <hi rend="#b">Angela Merkel</hi> e il presidente francese <hi rend="#b">Nicolas Sarkozy</hi>.</p>
    <p>I leader mondiali cercano una risposta alla crisi del debito: ai problemi europei, con l’Italia e la Spagna in difficoltà, si aggiunge il downgrade degli Stati Uniti e sale la paura di una nuova Lehman Brothers sui mercati. Contatti a tutto campo fra le autorità culminano in una riunione dei viceministri del G20 e in una conference call d’emergenza del G7, che si terrà in serata. Contatti internazionali che si dovrebbero tradurre in comunicazioni ufficiali prima dell’apertura della Borsa di Tokyo e in cui si affermerà la fiducia nell’economia americana e nei titoli di stato statunitensi nel tentativo di smorzare le pressioni del taglio del rating di Standard &amp; Poor’s.</p>
    <p>Il G7 telefonico si terrà dopo la riunione del consiglio direttivo della Bce, con all’ordine del giorno, oltre che il downgrade Usa e la tempeste dei mercati, l’acquisto di titoli di stato spagnoli e italiani. Il salvataggio dell’Italia – secondo le stime del New York Times – costerebbe 1.400 miliardi di dollari e quello della Spagna ulteriori 700 miliardi di dollari. Cifre elevate anche per la Bce che potrebbe aver bisogno dell’aiuto – secondo alcuni analisti – della Fed e di altre banche centrali in un’azione coordinata sui titoli di stato. Ma restano dubbi sulla possibilità che la Fed e gli altri istituti possano aiutare l’istituto di Francoforte. La Fed, infatti, ha già un portafoglio titoli americani per oltre 2.000 miliardi di dollari e si trova in una posizione difficile: la stretta delle spese pubbliche con l’accordo sull’aumento del tetto del debito lascia infatti la Fed sola nell’aiutare l’economia Usa.</p>
    <p>Al vaglio anche misure di liquidità d’emergenza, possibilmente coordinate sull’asse Europa-Usa-Asia, per evitare una stretta del mercato monetario. I mercati si augurano un terzo round di allentamento monetario e guardano con attenzione alla prossima riunione del Fomc il 9 agosto e a Jackson Hole, dove si terrà alla fine del mese il consueto incontro dei banchieri centrali e dove il presidente della Fed, Ben Bernanke, ha annunciato lo scorso anno il piano da ulteriori 600 miliardi di dollari di acquisti di titoli di stato.</p>
    <p>Dalla riunione del G7 non sono attese – secondo indiscrezioni – misure concrete: l’obiettivo è restituire fiducia ai mercati prima dell’apertura. I sette grandi valuteranno però anche le opzioni a loro disposizione. Una delle ipotesi sono gli incentivi fiscali per favorire gli investimenti delle aziende. Il Giappone è pronto a intervenire sul mercato monetario. Nelle ultime ore le autorità europee hanno offerto il proprio appoggio agli Stati Uniti dopo il primo downgrade della loro storia: senza un’economia americana che cresce le possibilità per l’Europa di ridurre il deficit e il debito si riducono. E le recenti difficoltà di Italia e Spagna hanno alimentato l’idea della necessità di maggiore coordinamento fra l’Europa e il G7. Il ministro delle finanze francese, Francois Baroin, è rimasto in contatto durante l’intero fine settimana con i ministri delle finanze del G7. E al segretario al Tesoro Timothy Geithner ha ribadito la “completa fiducia nell’economia americane e nei suoi fondamentali” ha dteto Baroin. La cancelliera Angela Merkel è rimasta in contatto con il presidente francese Nicolas Sarkozy e il presidente Barack Obama. Il ministro delle finanza olandese, Jan Kees de jager, ha espresso fiducia negli Stati Uniti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>