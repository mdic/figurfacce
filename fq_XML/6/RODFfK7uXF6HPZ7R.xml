<doc sitename="Il Fatto Quotidiano" title="B. depresso? Began: &quot;Sta malissimo, ma è superman. Ed è il padre di mio figlio&quot; - Il Fatto Quotidiano" author="Beatrice Borromeo" date="2012-08-24" url="http://www.ilfattoquotidiano.it/2012/08/24/berlusconi-depresso-began-sta-malissimo-ma-e-superman-ed-e-padre-di-mio-figlio/332925/" hostname="ilfattoquotidiano.it" description="Silvio depresso? Di più, è depressissimo”, conferma Sabina Began, la più fedele tra le donne di Berlusconi, con le iniziali del Cavaliere tatuate sulla caviglia e la voce che si addolcisce quando ne pronuncia il nome. Una delle poche che non viene mai intercettata mentre pianifica di rubargli l’argenteria o ne schernisce il fondoschiena. Al …" categories="Società" tags="Aborto;Bunga Bunga;Dagospia;Gravidanza;Olgettine;Papi-Girl;Sabina Began;Silvio Berlusconi" fingerprint="e9bb0430f23a22a9">
  <main>
    <head rend="h1">B. depresso? Began: “Sta malissimo, ma è superman. Ed è il padre di mio figlio”</head>
    <graphic src="https://st.ilfattoquotidiano.it/wp-content/uploads/2012/05/sabina-began_INTERNA-NUOVA.jpg"/>
    <p>Silvio depresso? Di più, è depressissimo”, conferma <hi rend="#b">Sabina Began</hi>, la più fedele tra le donne di Berlusconi, con <ref target="http://www.ilfattoquotidiano.it/2011/01/19/lape-regina-a-skytg24-amo-berlusconi-sono-io-il-bunga-bunga/87197/">le iniziali del Cavaliere tatuate sulla caviglia e la voce che si addolcisce quando ne pronuncia il nome</ref>. Una delle poche che non viene mai intercettata mentre pianifica di rubargli l’argenteria o ne schernisce il fondoschiena. Al contrario delle <hi rend="#b">Olgettine</hi>: “Delle maledette con la faccia sporca. Diavoli incornati. È anche colpa loro se Silvio è così giù… ”.</p>
    <p><ref target="http://www.ilfattoquotidiano.it/2012/08/23/feltri-berlusconi-depressissimo-ha-crisi-quindi-si-ricandida/331991/">Signora Began, allora è vero che, come dice Vittorio Feltri, il Cavaliere è afflitto da “crisi depressive molto forti”?</ref><lb/>Sì, capita. Poi di colpo si riprende, è strano.</p>
    <p><hi rend="#b">Lei lo sente spesso?</hi><lb/>Gli parlo sempre! Sono una rompiballe : lo chiamo e lo richiamo, all’infinito, finché non me lo passano.</p>
    <p><hi rend="#b">E che idea si è fatta?</hi><lb/>Intanto va detto che lui è magico, è meraviglioso, è come un superman.</p>
    <p><hi rend="#b">Dunque nessun problema?</hi><lb/>Eh no, perché invece è umano. Non è di ferro, come sembra. È dolce, colmo di sfumature, sensibilissimo.</p>
    <p><hi rend="#b">Berlusconi l’incompreso?</hi><lb/>Molto giudicato. E in questo mondo di serpi non può mai essere se stesso. Indossa la maschera del duro, ma lui non è così.</p>
    <p><hi rend="#b">E com’è?</hi><lb/>È un uomo che mi parla dei fiori. Che mi racconta cose intime che non posso proprio svelare. Sì, ha commesso molti errori, ma li sta pagando troppo.</p>
    <p><hi rend="#b">In che senso?</hi><lb/>Quando hai una certa età, e hai fatto tante cose importanti, fa male essere sputtanati in tutto il mondo. Penso sia per questo che vuole tornare in scena. Io gli auguro di vivere fino a 150 anni, anzi per sempre, però…</p>
    <p><hi rend="#b">Dice che è la sua ultima occasione?</hi><lb/>Dico che, se vuole riabilitarsi, deve farlo ora. E poi lui con la politica si ricarica. Ha voglia di fare cose diverse, di dare spazio ai giovani.</p>
    <p><hi rend="#b">Minetti e compagnia non erano proprio delle vecchiette.</hi><lb/>Non mi parli di quella lì: una poveraccia che vive per farsi vedere in costume con le sue tette finte e i labbroni gommosi. Una delle formichine che mangiano da Silvio. Una subumana!</p>
    <p><hi rend="#b">Gliene parla mai, Berlusconi, della consigliera regionale?</hi><lb/>No perché sa che m’incazzo.</p>
    <p><ref target="http://www.ilfattoquotidiano.it/2011/09/15/sabina-began-la-favorita-del-premier-berlusconi/157599/">Eccola, l’Ape regina.</ref><lb/>Sì, sono gelosissima. Ma solo perché tutte quelle donne sono tremende: glielo leggi negli occhi, spenti e furbi. E poi, l’hanno ferito.</p>
    <p><hi rend="#b">Non è diventata amica di nessuna?</hi><lb/>Figuriamoci! Mi odiano. Sia perché lui mi ha sempre trattata con rispetto sia perché facevo di tutto per eliminarle: se potessi toglierle di torno gli farei certamente il più grande regalo della vita.</p>
    <p><hi rend="#b">Quante ne girano, ancora, di papi girl?</hi><lb/>Non lo so. Lui mi giura di aver smesso…</p>
    <p><hi rend="#b">Invece?</hi><lb/>Dice di aver fatto pulizia… Forse ci crede pure, non so. Ma io mi chiedo, cosa ci trova ad andare a letto con queste qui?</p>
    <p><hi rend="#b">Lo rimprovera spesso?</hi><lb/>Certo. Gli dico: basta cercare nel vuoto. Anche perché lui è speciale, mentalmente superiore. Pure spirituale: mi ha avvicinata a Dio, sono anche andata a Bangkok con una principessa thailandese a digiunare.</p>
    <p><hi rend="#b">Come esprime, il Cavaliere, la sua spiritualità?</hi><lb/>Lui medita. Ogni volta che deve prendere una decisione importante chiude gli occhi per qualche minuto e si concentra. Anche quando c’è gente intorno.</p>
    <p><hi rend="#b">Sicura che non si addormenti?</hi><lb/>É lucidissimo. Persino dimagrito. Pieno di energia.</p>
    <p><hi rend="#b">Che dice dei suoi guai, tra processi e aziende – Mediaset, Medusa, il Milan – in crisi?</hi><lb/>Sono le sue creature e soffre molto ora che le vede affondare. Ma sono certa che sistemerà tutto: lui è il mago del denaro.</p>
    <p><hi rend="#b">A proposito di magie, congratulazioni per la gravidanza.</hi><lb/>Grazie! Anche Italo (Bocchino, ndr) mi ha chiamata per complimentarsi. Però non aveva l’aria felice: ha sbattuto giù il telefono quasi subito.</p>
    <p><hi rend="#b">E B. è contento?</hi><lb/>Di questo non voglio parlare, per ora.</p>
    <p><hi rend="#b">Perché ha lasciato intendere a Dagospia che il padre fosse Berlusconi?</hi><lb/>Semplice: sono andata solo con lui.</p>
    <p>E’ la stessa Sabina Began a scrivere oggi pomeriggio <ref target="http://www.dagospia.com/rubrica-3/politica/1-sms-dallape-regina-caro-dago-io-ho-perso-questa-notte-il-bambino-ti-43055.htm">al sito Dagospia questo messaggio</ref>:<hi rend="#i"> “Caro Dago… io ho perso questa notte il bambino. Ti prego aiutami così nessuno ne parla più. Ho sbagliato io in tutto. Mi dispiace”</hi></p>
    <p>da <hi rend="#i">Il Fatto Quotidiano</hi> del 24 agosto 2012 – aggiornato da <hi rend="#i">redazione web</hi> alle 15.50</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>