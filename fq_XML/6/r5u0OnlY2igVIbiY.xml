<doc sitename="Il Fatto Quotidiano" title="Processo Mills, la difesa di B: &quot;I 600mila dollari non tangente ma interessi sul capitale&quot; - Il Fatto Quotidiano" author="RQuotidiano" date="2012-01-31" url="http://www.ilfattoquotidiano.it/2012/01/31/processo-mills-difesa-dollari-tangente-interessi-capitale/188022/" hostname="ilfattoquotidiano.it" description="I 600.000 dollari che la procura sostiene corrispondano alla tangente pagata da Silvio Berlusconi a David Mills per ottenere sue testimonianze a favore in due procedimenti del ’97, che coinvolgevano il Cavaliere, sono, per la difesa, “gli interessi maturati sul capitale dell’armatore e cliente dello stesso Mills, Diego Attanasio, gestiti dal legale inglese”. Claudia Tavernari …" categories="Giustizia" tags="Corruzione;David Mills;Denis Verdini;Silvio Berlusconi" fingerprint="a8b1503ff84584b1">
  <main>
    <head rend="h1">Processo Mills, la difesa di B: “I 600mila dollari non tangente ma interessi sul capitale”</head>
    <p>I 600.000 dollari che la procura sostiene corrispondano alla tangente pagata da <hi rend="#b">Silvio Berlusconi</hi> a <hi rend="#b">David Mills</hi> per ottenere sue testimonianze a favore in due procedimenti del ’97, che coinvolgevano il Cavaliere, sono, per la difesa, “gli interessi maturati sul capitale dell’armatore e cliente dello stesso Mills, <hi rend="#b">Diego Attanasio</hi>, gestiti dal legale inglese”. <hi rend="#b">Claudia Tavernari </hi>consulente della difesa lo ha ribadito oggi in nell’aula del processo milanese che vede l’ex premier accusato di corruzione in atti giudiziari.</p>
    <p>Per tutta la giornata, oggi, l’esperta ha ricostruito i flussi in entrata e uscita dalle società create e gestite da Mills per i suoi clienti. Il fatto che il legale abbia attribuito, in una lettera al suo fiscalista, quella somma a una ‘donazione’ di <hi rend="#b">Carlo Bernasconi</hi>, ex manager <hi rend="#b">Fininvest</hi>, è solo perché, questa la tesi difensiva, per il fisco inglese le donazioni non sono tassabili. Il processo è stato quindi aggiornato a venerdì prossimo, 3 febbraio quando, in mattinata, la consulente Tavernari terminerà il suo esame con la difesa e controesame con il pm. Nel pomeriggio dello stesso giorno, invece, riprenderà l’esame di David Mills, in videoconferenza da Londra, da parte dei legali di Berlusconi. <ref target="http://www.ilfattoquotidiano.it/2012/01/30/nastro-fassino-consorte-berlusconi-udienza-rinviata-ritardare-ruby/187599/">Il 18 febbraio si terrà l’udienza per discutere l’istanza di ricusazione avanzata da Silvio Berlusconi nei confronti del collegio del processo</ref>: il leader del Pdl, infatti, sostiene che i giudici con alcune scelte processuali abbiano anticipato un giudizio di condanna nei suoi confronti. In questo modo la sentenza del processo, attesa per l’11 febbraio slitterà di alcune settimane.</p>
    <p>E slitta anche l’attesa<ref target="http://www.ilfattoquotidiano.it/2012/01/30/processo-mills-popolo-scende-piazza-sostenerlo-attese-mila-persone/187803/"> “manifestazione di popolo” per sostenere il Cavaliere che si sarebbe dovuta tenere sabato davanti al palazzo della Giustizia a Milano</ref>. A dirlo il coordinatore nazionale del Pdl <hi rend="#b">Denis Verdini </hi>che ha detto:”Il presidente Berlusconi è emozionato e commosso per questa ondata di calore, che lo rafforza nel desiderio di moltiplicare il suo impegno per il Pdl e per il Paese, ma ha scelto un profilo di responsabilità al quale non intende derogare. E’ vero che da giorni siamo inondati da mail, telefonate e richieste di cittadini, militanti e dirigenti locali del Popolo della Libertà, che premono per una grande manifestazione nazionale di sostegno al presidente Berlusconi e di sollecitazione alla grande riforma liberale della giustizia italiana, la manifestazione, almeno per ora, non ci sarà”. Per sabato gli organizzatori contavano di radunare in piazza 10 mila, 20 mila persone.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>