<doc sitename="Il Fatto Quotidiano" title="Berlusconi in Senato: &quot;Ho avuto il 17esimo nipote&quot;. Ma sbaglia il conto: sono 16, l'ultimo è il secondogenito del figlio Luigi - Il Fatto Quotidiano" author="F Q" date="2022-10-28" url="https://www.ilfattoquotidiano.it/2022/10/28/berlusconi-in-senato-ho-avuto-il-17esimo-nipote-ma-sbaglia-il-conto-sono-16-lultimo-e-il-secondogenito-del-figlio-luigi/6854500/" hostname="ilfattoquotidiano.it" description="Lapsus o furbata oratoria del Cav?" categories="Attualità" tags="Silvio Berlusconi" fingerprint="7fb784bbbc67160d">
  <main>
    <p>“S<hi rend="#b">ono felice di essere qui e perché tre ore fa ho avuto il mio 17esimo nipotino</hi>”. Il <hi rend="#b">Berlusconi Show</hi> sembra oramai eterno. L’ex presidente del Consiglio, attorniato dai suoi fedelissimi – <hi rend="#b">Renzulli e Gasparri su tutti</hi> – è intervenuto per la prima volta in questa nuova legislatura dal suo scranno del Senato. L’esordio è stato come sempre condito di sorrisi caimaneschi e furbate oratorie: “<hi rend="#b">Oggi non farò sfoggio della mia eloquenza, mi sono scritto tutto quanto</hi>”, ha ridacchiato Berlusconi. Poi subito dopo l’annuncio familiare seguito da un lungo applauso in aula. Insomma a Silvio se gli dai un dito ti prende mano, braccio e pure qualcos’altro. A me gli occhi please.<hi rend="#b"> Il neonipote si chiama Tommaso Fabio</hi> ed è il secondo figlio del 34enne<hi rend="#b"> Luigi Berlusconi</hi>, il più giovane dei figli del leader di Forza Italia, e di Federica Fumagalli. Solo che, come segnalano diverse testate, calcoli alla mano, Berlusconi avrebbe 16 nipoti e non 17. Cinque i figli avuti da due matrimoni differenti: due (Marina e Pier Silvio) avuti con Carla Dall’Oglio e tre (Barbara, Eleonora e Luigi) avuti da Veronica Lario. A questo punto scatta il conteggio ufficiale dei nipoti: da Marina ne sono arrivati 2; da Pier Silvio 3 (più la pronipote nata ad aprile 2021); 5 di Barbara; 3 di Eleonora; ed ora 2 da Luigi. Totale 16, quindi.<hi rend="#b"> Lapsus o boutade del Cav? </hi></p>
    <head rend="h2">
      <ref target="https://www.ilfattoquotidiano.it/fq-magazine/attualita/">Attualità</ref>
    </head>
    <head rend="h1">Berlusconi in Senato: “Ho avuto il 17esimo nipote”. Ma sbaglia il conto: sono 16, l’ultimo è il secondogenito del figlio Luigi</head>
    <head rend="h2">“Oggi non farò sfoggio della mia eloquenza, mi sono scritto tutto quanto”, ha ridacchiato Berlusconi. Poi subito dopo l’annuncio familiare seguito da un lungo applauso in aula. Ma c'è qualcosa che non torna...</head>
    <graphic src="https://st.ilfattoquotidiano.it/wp-content/uploads/2022/10/26/berlusconi_senato-1200x630.jpg" alt="Berlusconi in Senato: “Ho avuto il 17esimo nipote”. Ma sbaglia il conto: sono 16, l’ultimo è il secondogenito del figlio Luigi"/>
  </main>
  <comments/>
</doc>