<doc sitename="Il Fatto Quotidiano" title="Pier Silvio Berlusconi: &quot;Noi figli felici per Malpensa intitolato a nostro padre. Tempi e modi non perfetti ma trovo insopportabile chi fa polemica sulle polemiche, per esempio chi si rivolge a Marina fa ridere&quot; - Il Fatto Quotidiano" author="Giuseppe Candela" date="2024-07-17" url="https://www.ilfattoquotidiano.it/2024/07/17/pier-silvio-berlusconi-noi-figli-felici-per-malpensa-intitolato-a-nostro-padre-tempi-e-modi-non-perfetti-ma-trovo-insopportabile-chi-fa-polemica-sulle-polemiche-per-esempio-chi-si-rivolge-a-marin/7626409/" hostname="ilfattoquotidiano.it" description="&quot;Penso per esempio a chi si rivolge a mia sorella Marina, fa veramente ridere&quot;" categories="Trending News" tags="Aeroporto di Malpensa;Marina Berlusconi;Pier Silvio Berlusconi;Silvio Berlusconi" fingerprint="ecb1c22db94e0929">
  <main>
    <p>“<hi rend="#b">Menomale che in Italia c’è un governo stabile</hi>“, lo dice due volte <hi rend="#b">Pier Silvio Berlusconi</hi> rispondendo alle domande dei giornalisti nel corso della presentazione dei <hi rend="#b">Palinsesti Mediaset 2024/2025</hi> tenutasi ieri pomeriggio a Cologno Monzese. Spegne ancora una volta le voci su una sua discesa in campo, un tema che dalla scomparsa di <hi rend="#b">Silvio Berlusconi</hi> tiene banco in diversi retroscena: “<hi rend="#b">Io non ho mai commissionato un sondaggio che riguardi me e il mio sbarco in politica</hi>. È una balla assoluta, è vero vado a Roma qualche giorno ogni due o tre settimane ma lì abbiamo un pezzo importante produttivo come Fascino di Maria De Filippi e non solo. Certo mi capita di incontrare imprenditori ma fa parte del nostro mestiere. Nulla c’entra la politica”.</p>
    <p>“<hi rend="#b">La parola comunista mi si addice quanta quella di interista</hi>“, scherza l’editore prima di commentare l’intervista rilasciata nelle scorse settimane da <hi rend="#b">Marina Berlusconi</hi> al<hi rend="#i"> Corriere della Sera</hi>. La primogenita del Cavaliere si era detto più vicina alla sinistra di buon senso parlando di temi come aborto, fine vita e diritti civili: “Marina ha espresso la sua opinione personale e da editore, è libera di farlo ed è giusto che lo faccia.</p>
    <p><hi rend="#b">La difesa dei diritti civili è nel Dna di ciò che ci ha tramandato mio padre ed è una cosa in cui io credo</hi>. Una battaglia di modernità e civiltà che non smette mai, non mi piace dire che il tema sia di destra o di sinistra.</p>
    <p><hi rend="#b">I diritti civili sono di tutti</hi>, ci sono battaglie importanti che devono essere portate avanti”, ha aggiunto l’amministratore delegato di Mediaset.</p>
    <p>“Non è un tema che mi appassiona”, assicura <ref target="https://www.ilfattoquotidiano.it/2024/07/13/malpensa-berlusconi-lunedi-le-opposizioni-in-piazza-a-milano-la-petizione-dei-giovani-dem-oltre-130mila-firme-pronto-il-ricorso-al-tar/7622044/">Berlusconi parlando delle polemiche esplose dopo l’intitolazione dell’aeroporto di Milano Malpensa all’ex Premier, diventata ufficiale giovedì per effetto di un’ordinanza dell’Enac</ref>. “Tutto ciò che viene intitolato a mio padre a noi figli fa un grande piacere perché se lo merita. </p>
    <p><hi rend="#b">Le modalità non penso siano state perfette nei tempi e nei modi</hi>, siamo stati informati a cose praticamente fatte ed era</p>
    <p><hi rend="#b">evidente che si sarebbero accese delle polemiche</hi>che pure lasciano il tempo che trovano. Si può dire ‘non sono d’accordo’ o che ‘il Berlusconi politico non lo meritava’, polemizzare con questi toni è una cosa che a me non è per nulla piaciuta”, spiega Pier Silvio</p>
    <p><hi rend="#b">prima di lanciare una frecciatina al sindaco di Milano Beppe Sala</hi>: “Peggio è chi fa polemica sulle polemiche, questo lo trovo insopportabile e terribile. Questo sta succedendo. Penso per esempio a chi si rivolge a mia sorella Marina, fa veramente ridere”, il primo cittadino aveva scritto</p>
    <p><hi rend="#b">un post sui social rivolgendosi a Marina Berlusconi</hi>.</p>
    <p><hi rend="#b">Per Berlusconi non esiste TeleMeloni in Rai e nemmeno a Cologno Monzese</hi>: “Mediaset è editore nel suo complesso equilibrato, offriamo tutto e c’è pluralismo. Voci nuove sono sempre benvenute che stiano a destra, al centro o a sinistra. È importante che siano brave. Si tratta di aggiungere e non di togliere. La Rai è istituzione forte, da concorrente e cittadino ho grandissimo rispetto. Ha risorse per resistere e superare qualunque cosa, ci sono momenti più facili e quelli più difficili, non sono preoccupato per le sorti del servizio pubblico. I vertici alcune scelte le fanno giuste, altre no ma si sbaglia.<hi rend="#b"> Onestamente, forse vi deludo, ma io non vedo un problema TeleMeloni</hi>. Dire che in Italia non c’è libertà di parola e opinione a me sembra poco vero, in Italia si dice e si scrive quello che si vuole. Poi che <hi rend="#b">alcune scelte sono state azzardate e sbagliate non lo nego, diciamo che vengono molto sottolineate</hi>“, ha concluso Pier Silvio.</p>
  </main>
  <comments/>
</doc>