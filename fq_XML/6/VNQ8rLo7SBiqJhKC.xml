<doc sitename="Il Fatto Quotidiano" title="Il nuovo guru di B.: &quot;Ora il Pdl è costretto a candidare solo cessi&quot; - Il Fatto Quotidiano" author="Fabrizio d'Esposito" date="2012-07-15" url="http://www.ilfattoquotidiano.it/2012/07/15/nuovo-guru-di-b-dopo-cene-ora-pdl-costretto-a-candidare-solo-cessi/294388/" hostname="ilfattoquotidiano.it" description="Le dispiace se ascoltano anche i miei amici, così formiamo un cerchio?”. I cerchi, magici o no, sono un brand della politica. Anche Diego Volpe Pasini non resiste a questa tentazione. Imprenditore friuliano nonché ideologo del neoberlusconismo. Primo piano di Palazzo Ferrajoli, a Roma. Vittorio Sgarbi presenta il Partito della Rivoluzione. Volpe Pasini si siede. …" categories="Politica" tags="Diego Volpe Pasini;PDL;Silvio Berlusconi" fingerprint="edb49278e97f02a4">
  <main>
    <head rend="h1">Il nuovo guru di B.: “Ora il Pdl è costretto a candidare solo cessi”</head>
    <p>Diego Volpe Pasini, imprenditore friuliano nonché ideologo del neoberlusconismo, racconta al Fatto lo spirito del "nuovo" partito del Cavaliere. Fra aquiloni-perizoma, liste a tema e alleanze con fascisti e Pensionati</p>
    <graphic src="https://st.ilfattoquotidiano.it/wp-content/uploads/2012/07/pasini_interna-nuova.jpg" alt="Diego Volpe Pasini"/>
    <p>Le dispiace se ascoltano anche i miei amici, così formiamo un cerchio?”. I cerchi, magici o no, sono un brand della politica. Anche <hi rend="#b">Diego Volpe Pasini</hi> non resiste a questa tentazione. Imprenditore friuliano nonché ideologo del neoberlusconismo. Primo piano di Palazzo Ferrajoli, a Roma.<ref target="http://tv.ilfattoquotidiano.it/2012/07/10/caffeina-sgarbi-come-vendola-scendo-campo-partito-della-rivoluzione/201244/"> Vittorio Sgarbi presenta il Partito della Rivoluzione.</ref> Volpe Pasini si siede. Il nuovo guru del Cavaliere è un </p>
    <p><hi rend="#b">Sandro Bondi</hi>meno triste e più berlusconiano d’aspetto: cravatta Marinella (“è un regalo del presidente”), abito scuro anche di sabato, gemelli ai polsini, braccialetto d’oro. Al bavero, la spilla della Rosa Tricolore.</p>
    <p><hi rend="#b">Quante spille ha dato?</hi> Per il momento un centinaio, ma ne ho ordinate altre mille.</p>
    <p><hi rend="#b">La Rosa che ha punto il cuore di B.</hi> Ho solo impedito che la sua rivoluzione si spegnesse incompleta. Ho tirato fuori il leone che era in lui. Sono un amico, non un consulente.</p>
    <p><hi rend="#b">L’amico del leone.</hi><lb/>Se sono stato io a movimentare il centrodestra vuol dire che c’era davvero il vuoto assoluto.</p>
    <p><hi rend="#b">Un amico umile.</hi><lb/>Non sono un millantatore, sono un imprenditore che dialoga con il presidente e gli porta tante persone, a differenza di altri che lo hanno isolato dal Paese reale.</p>
    <p><hi rend="#b">Incontri di passione politica.</hi><lb/>Porto da lui tanti imprenditori come me, abituati a parlare con tutti senza problemi. Ma quando il presidente arriva si bloccano.</p>
    <p><hi rend="#b">Un blocco emotivo.</hi><lb/>È il carisma del presidente. I primi tempi mi andava via la voce.</p>
    <p><hi rend="#b">Un amore afono.</hi><lb/>Il nostro rapporto è cominciato negli studi della Rai, quando Vittorio (Sgarbi,<hi rend="#i"> ndr</hi>) preparava il programma.</p>
    <p><hi rend="#b">Lei è il nuovo Bondi. Il cuore è lo stesso.</hi>Non ho la cultura di Bondi. In confronto sono un ignorante.</p>
    <p><hi rend="#b">Ma lei ha rianimato il leone deluso.</hi><lb/>Era turbato fortemente, ossessionato dalla <ref target="http://www.ilfattoquotidiano.it/wp-content/uploads/2011/07/Fininvest-CIR-REVISIONATA.pdf">sentenza Cir a favore di De Benedetti, dal calo della raccolta pubblicitaria di Mediaset</ref>.</p>
    <p><hi rend="#b">Beni privati e bene pubblico. Una somma scandalosa per un imprenditore che rivuole fare il premier.</hi> Chi non ha almeno un conflitto d’interessi? Almeno lui lo risolve nel consenso popolare.</p>
    <p><hi rend="#b">Però la Rosa Tricolore voleva impalmare l’avversario Matteo Renzi.</hi><lb/>Proprio perché il leone era turbato e non voleva candidarsi. Ho passato mesi a convincerlo senza riuscirci. Quando gli ho fatto il nome di Renzi lui non mi ha mandato a quel paese.</p>
    <p><hi rend="#b">Non c’erano alternative?</hi><lb/>Al limite Passera o Montezemolo.</p>
    <p><hi rend="#b">Nessuno del Pdl.</hi> Il Pdl è un gorgo, un vortice che manderà a fondo anche Berlusconi se rimane nel partito.</p>
    <p><hi rend="#b">Il Pdl come male assoluto. Ma vola l’aquilone tricolore, nuovo simbolo.</hi><lb/>Sono felice. Berlusconi ha sempre voluto togliere di mezzo il Pdl. Troppo pesante e vecchio.</p>
    <p><hi rend="#b">Gasparri e Cicchitto la odiano.</hi> E io continuo a essere felice. Ho dato un consiglio a Berlusconi: di ricandidare solo i parlamentari meno noti e che lavorano. Il resto non fa un cazzo.</p>
    <p><hi rend="#b">Parlamento inane.</hi> Uno spettacolo avvilente.</p>
    <p><hi rend="#b">Lei ha raccolto persino le lacrime di Alfano, tumulato dal ritorno di B.</hi><lb/>Un anno fa ero lì, al consiglio nazionale che lo ha acclamato segretario e successore.</p>
    <p><hi rend="#b">Un anno di illusioni.</hi> Alfano si è fatto risucchiare dagli avversari interni di Berlusconi. Dopo un anno si è accorto che non era più lui il successore.</p>
    <p><hi rend="#b">Angelino ha pianto.</hi><lb/>Ho detto che una situazione così lo ha scosso emotivamente.</p>
    <p><hi rend="#b">E ora l’aquilone che assomiglia a un perizoma.</hi><lb/>Anche il perizoma ha il suo fascino. Sostenere che un perizoma ben posizionato non piaccia è difficile.</p>
    <p><hi rend="#b">Però è pericoloso quando ci sono di mezzo il bunga bunga e Forza Gnocca.</hi><lb/>Io ho partecipato a tantissime cene ad Arcore, Villa Certosa, Palazzo Grazioli. Sono cene eleganti. Le abitazioni del presidente non sono postriboli.</p>
    <p><hi rend="#b">Cene sobrie.</hi><lb/>Il risultato lo sa qual è? Che adesso il centrodestra non può più candidare donne belle. Solo dei cessi.</p>
    <p><hi rend="#b">Nicole Minetti sacrificata.</hi> Nicole è una mia amica, ma ha un difetto: </p>
    <p><ref target="https://www.google.com/url?q=http://www.ilfattoquotidiano.it/2012/07/13/regione-lombardia-nicole-minetti-verso-le-dimissioni-da-consigliera/292617/&amp;sa=U&amp;ei=dpcCUMa0DYOWhQf19MWPCA&amp;ved=0CA8QFjAF&amp;client=internal-uds-cse&amp;usg=AFQjCNHTM1fl0AZw1-05Az7vPnAzw-cbcA">non ha voglia di lavorare. Se però si applicasse, con la testa che ha</ref>.</p>
    <p><hi rend="#b">Solo la testa? E il cuore?</hi> Nicole è una statua impressionante. Basta veline, a furor di popolo. Il presidente deve rifare Forza Italia e lasciare il Pdl ai vecchi.</p>
    <p><hi rend="#b">Poi?</hi> Fare liste a tema, allearsi con la destra di Storace e Romagnoli (Luca Romagnoli, segretario del Movimento sociale-Fiamma Tricolore, ndr), riprendersi i Pensionati.</p>
    <p><hi rend="#b">L’aquilone-perizoma?</hi> È uno dei simboli alla sua attenzione, non quello definitivo. Io preferirei Forza Italia. Si risparmierebbe tanto in materia di comunicazione.</p>
    <p><hi rend="#b">La Rosa Tricolore?</hi><lb/>È un network concettuale. È un filo d’Arianna che unisce tutto.</p>
    <p><hi rend="#b">Niente lista nel 2013?</hi> Ci stiamo pensando. Ma la Rosa è un’idea per rifondare il centrodestra.</p>
    <p><hi rend="#b">Il fiore preferito di Berlusconi.</hi> Le sue residenze sono piene di rose. E Rosa si chiamava la sua mamma.</p>
    <p><hi rend="#b">Un altro atto d’amore.</hi>Il consenso del presidente è ancora altissimo. Se penso che a gennaio non si voleva ricandidare.</p>
    <p>L’intervista è finita. Passa <hi rend="#b">Carlo Taormina</hi>: “Diego fammi sapere”. Poi arriva Sgarbi, reduce da un monologo di due ore: “Diego, mi ha telefonato <ref target="http://www.ilfattoquotidiano.it/2012/07/12/berlusconi-si-ricandida-per-salvare-la-roba/291341/">Silvio. Mi ha detto che non si vuole candidare</ref>. Tutto falso quello che scrivono”.</p>
    <p>
      <hi rend="#i">Da Il Fatto Quotidiano del 15 luglio 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>