<doc sitename="Il Fatto Quotidiano" title="Per Berlusconi Putin ha fatto la guerra in Ucraina &quot;per le pressioni del partito comunista&quot;" author="Giuseppe Pietrobelli" date="2022-09-02" url="https://www.ilfattoquotidiano.it/2022/09/02/lultima-di-berlusconi-putin-ha-fatto-la-guerra-in-ucraina-per-le-pressioni-del-partito-comunista-e-scambia-zelensky-con-eltsin/6789119/" hostname="ilfattoquotidiano.it" description="Le parole del leader di Forza Italia e grande amico del capo del Cremlino. Ma non è l'unica gaffe" categories="Elezioni politiche 2022" tags="Silvio Berlusconi;Vladimir Putin" fingerprint="bff6247c2d020b1c">
  <main>
    <head rend="h1">L’ultima di Berlusconi: “Putin? Ha fatto la guerra in Ucraina per le pressioni del partito comunista”. E scambia Zelensky con Eltsin</head>
    <graphic src="https://st.ilfattoquotidiano.it/wp-content/uploads/2022/09/02/berlusconi-1200-1-690x362.jpg"/>
    <p><hi rend="#b">Vladimir Putin</hi>? Ha deciso di invadere l’Ucraina perché “indotto” da <hi rend="#b">pressioni interne</hi> e dal <hi rend="#b">partito</hi><hi rend="#b">comunista</hi>. Questa interpretazione della guerra scatenata dalla Russia contro Kiev è di <hi rend="#b">Silvio</hi><hi rend="#b">Berlusconi</hi>, intervenuto da remoto alla presentazione dei candidati di <hi rend="#b">Forza Italia</hi> in <hi rend="#b">Veneto.</hi> Altro che padrone assoluto della Russia, insomma, il capo del Cremlino sarebbe un politico condizionato che ha fatto una “scelta sbagliata”. Una ricostruzione sui generis, a dir poco, rispetto ai resoconti sul potere assoluto di cui Putin dimostra ogni giorno di godere, in generale una giustificazione del caro amico lontano che ha deciso di lanciare l’attacco all’Ucraina. La fede di Berlusconi è incrollabile: “Parlando della Russia, volevamo dire il nostro dispiacere per quello che è avvenuto in <hi rend="#b">Ucraina</hi>. È stata una <hi rend="#b">decisione</hi><hi rend="#b">sbagliata</hi>, io so che <hi rend="#b">Putin</hi> è stato forzato dal suo <hi rend="#b">Paese</hi>, dalla sua <hi rend="#b">gente</hi>, dai suoi uomini del <hi rend="#b">partito comunista</hi> a intervenire per difendere le <hi rend="#b">Repubbliche del Donbass</hi> dall’<hi rend="#b">Ucraina</hi> di <hi rend="#b">Eltsin</hi>”. L’errore è evidente, Berlusconi avrebbe voluto riferirsi al presidente di Kiev, <hi rend="#b">Volodymyr Zelensky</hi>, invece ha infilato il nome di <hi rend="#b">Boris Eltsin</hi>, che fu presidente della Russia dal 1991 al 1999, prima che cominciasse l’<hi rend="#b">era Putin</hi>. Incurante della gaffe, ha proseguito: “Adesso Putin si trova ad avere dimostrato che le sue truppe non sono davvero l’armata invincibile, ha avuto delle <hi rend="#b">sanzioni</hi> che hanno <hi rend="#b">aumentato</hi> di molto la <hi rend="#b">povertà</hi> del suo popolo. Sono andate via dalle Russia tutte le nostre imprese occidentali e si sono creati migliaia e migliaia di disoccupati”. Lo scenario politico internazionale? “Tutte queste cose hanno posto un termine alle<hi rend="#b"> relazioni amichevoli</hi> che la Russia intratteneva con la <hi rend="#b">Romania</hi>, con la <hi rend="#b">Polonia</hi>, con l’<hi rend="#b">Ungheria</hi>, con l’<hi rend="#b">Italia</hi> e con molti paesi europei. <hi rend="#b">L’Europa</hi> si è vista costretta a stringersi attorno a questa decisione di resistere per l’Ucraina ad un’invasione russa che, secondo loro, doveva avere una durata di solo due settimane. Invece sono più di 200 giorni che c’è e sappiamo che ogni giorno fa vittime civili e non solo”.</p>
    <p>Il soliloquio berlusconiano ha accompagnato la presentazione dei candidati di Forza Italia in un clima – dietro la facciata – non privo di malumori. Ad esempio, <hi rend="#b">Anna Maria</hi><hi rend="#b">Bernini</hi>, capogruppo al Senato, ha dovuto giustificare perché è stata paracadutata in <hi rend="#b">Veneto</hi> da Bologna, al posto di <hi rend="#b">Maria Elisabetta Alberti Casellati</hi>, presidente del Senato e seconda carica dello Stato. “Siccome sono io la sfrattante – ha detto con un sorriso – vorrei dare un senso all’atto di generosità che la presidente Casellati, numero due del partito, ha voluto fare valorizzando un territorio come la <hi rend="#b">Basilicata</hi>, penalizzato da questo modello elettorale. Io mi sono giovata di questo atto di generosità che la presidente del Senato ha fatto”. Insomma, la scelta sarebbe stata della Casellati, non del cerchio magico di Berlusconi, il quale ha strizzato l’occhio ai veneti: “Avete dimostrato, di poter fare molte cose con le vostre forze, con le vostre risorse, senza aspettare lo Stato. Per questo l’autonomia che avete richiesto, anche con un <hi rend="#b">referendum</hi> che noi abbiamo convintamente sostenuto, è un diritto che vi siete conquistati con pieno merito. Il mio impegno per il prossimo governo è sostenere <hi rend="#b">il processo di autonomia</hi> in tutte le sedi e in tutti i modi possibili”.</p>
    <p>Una new entry tra i candidati è <hi rend="#b">Flavio</hi><hi rend="#b">Tosi</hi>, ex leghista ed ex sindaco di Verona. A giugno è riuscito a non far rieleggere il suo successore, l’avvocato <hi rend="#b">Federico</hi><hi rend="#b">Sboarina</hi>, esponente di <hi rend="#b">Fratelli</hi><hi rend="#b">d’Italia</hi>. Tosi ha preso la tessera di Forza Italia tra primo turno e ballottaggio e, non schierandosi con Sboarina, ne ha determinato la sconfitta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>