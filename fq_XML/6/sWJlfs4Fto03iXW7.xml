<doc sitename="Il Fatto Quotidiano" title="Monti in Senato: &quot;In Europaprimi segnali di superamento della crisi&quot; - Il Fatto Quotidiano" author="RQuotidiano" date="2012-01-25" url="http://www.ilfattoquotidiano.it/2012/01/25/monti-senato-fatto-pochissimo-crescita-litalia-recupera-credito/186343/" hostname="ilfattoquotidiano.it" description="L’impressione tratta dagli incontri europei “è quella di un quadro in evoluzione in cui i contorni di una possibile uscita dalla grave crisi che ha colpito l’Europa cominciano a prendere forma, alcuni tasselli del mosaico lentamente cominciano ad avvicinarsi al loro posto”. Queste le parole del premier, Mario Monti, durante il suo intervento in Senato …" categories="Politica" tags="Angela Merkel;Crisi Economica;Mario Monti;Senato;Silvio Berlusconi;Unione Europea;Zonaeuro" fingerprint="e308c981decacd3d">
  <main>
    <head rend="h1">Monti in Senato: “In Europa<lb/>primi segnali di superamento della crisi”</head>
    <p>L’impressione tratta dagli incontri europei “è quella di un quadro in evoluzione in cui i contorni di una possibile uscita dalla grave <hi rend="#b">crisi</hi> che ha colpito l’Europa cominciano a prendere forma, alcuni tasselli del mosaico lentamente cominciano ad avvicinarsi al loro posto”. Queste le parole del premier,<hi rend="#b"> Mario Monti</hi>, durante il suo intervento in Senato sulla politica europea del Governo che prosegue sottolineando la nuova credibilità, assunta sulla scena internazionale, dal nostro paese:”L’I<hi rend="#b">talia</hi> non viene più vista dagli Stati membri come una mina per il sistema ma come un Paese che può contribuire a trovare soluzioni. Questo grazie agli sforzi compiuti dal Governo che hanno fatto cambiare atteggiamento verso di noi”.</p>
    <p>La “positiva evoluzione delle posizioni degli Stati membri più solidi, con la Germania in testa – ha aggiunto il Presidente – deriva anche dal fatto che governo e Parlamento hanno lavorato insieme intensificando un’opera di risanamento interno e di recupero di credibilità internazionale”. Frasi che suonano di critica verso l’operato della passata maggioranza e allora, il premier Mario Monti, per evitare fraintendimenti e pericolose polemiche riserva un commento positivo all’ex Governo <hi rend="#b">Berlusconi</hi>:”Ieri la Cancelliera <hi rend="#b">Merkel</hi> ha espresso apprezzamento per alcune scelte del Governo del Presidente del Consiglio Berlusconi e per la scelta attuale, del partito del quale Berlusconi è presidente, di sostenere gli sforzi di questo governo” e ha spiegato: “per noi è fondamentale poter contare sul sostegno dei gruppi parlamentari e delle forze politiche, in un momento in cui si compiono scelte decisive per la governance europea e per il futuro stesso dell’Europa”.</p>
    <p>Sul fronte della crescita, però il Presidente del Consiglio segnala che in Europa “finora si è fatto pochissimo” enunciando i tre punti sui quali si dovrà intervenire: “Il perfezionamento del sistema di disciplina di finanza pubblica, la definizione di una batteria di firewall per evitare il contagio finanziario e il rilancio delle politiche di crescita”. Monti ha anche specificato che L’Italia si è espressa favorevolmente alla “partecipazione degli Stati non euro nei summit dei capi di Stato e di governo di Eurolandia. Posizione che è stata recepita da tutto il gruppo allargato, a Bruxelles” ed ha espresso il suo favore all’idea che l’espressione “radici giudaico-cristiane” sia presente nella <hi rend="#b">Costituzione Ue</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>