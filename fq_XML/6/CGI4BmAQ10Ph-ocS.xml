<doc sitename="Il Fatto Quotidiano" title="Riforme, commissione affari costizionali del Senato boccia il presidenzialismo - Il Fatto Quotidiano" author="RQuotidiano" date="2012-07-03" url="http://www.ilfattoquotidiano.it/2012/07/03/riforme-commissione-affari-costizionali-del-senato-boccia-il-presidenzialismo/283002/" hostname="ilfattoquotidiano.it" description="Nuova battuta d’arresto sulle riforme costituzionali che sembrano sempre più al palo mentre, nonostante il pressing del Pd, è stallo anche sulla legge elettorale. La commissione affari costituzionali del Senato boccia la proposta del Pdl di introdurre l’elezione diretta del presidente della Repubblica nella Costituzione. L’esito è lo stesso della votazione della scorsa settimana in …" categories="Politica" tags="PDL;Presidenzialismo;Senato;Silvio Berlusconi" fingerprint="e5ed31bd79118924">
  <main>
    <head rend="h1">Riforme, commissione affari costizionali del Senato boccia il presidenzialismo</head>
    <p>I voti a favore in realtà hanno superato quelli contrari, 13 a 12 ma a pesare è stato un astenuto (Giuseppe Valditara, Fli), che a Palazzo Madama vale come un no. Era "l’idea nuova di Berlusconi ed Alfano", il "big bang" del panorama politico italiano, per citare il segretario del Pdl</p>
    <graphic src="https://st.ilfattoquotidiano.it/wp-content/uploads/2012/07/berlusconi-triste_interno-nuova.jpg" alt="Silvio Berlusconi"/>
    <p>Nuova battuta d’arresto sulle <hi rend="#b">riforme costituzionali</hi> che sembrano sempre più al palo mentre, nonostante il pressing del Pd, è stallo anche sulla <hi rend="#b">legge elettorale</hi>. La commissione affari costituzionali del Senato boccia la proposta del Pdl di introdurre l’<hi rend="#b">elezione diretta</hi> del presidente della Repubblica nella Costituzione. L’esito è lo stesso della votazione della scorsa settimana in commissione sul Senato federale:13 a 13 con l’<hi rend="#b">emendamento Gasparri-Quagliariello</hi> che risulta respinto. Per la proposta della Lega andò meglio in Aula, ma non è detto che si verifichi lo stesso per il <hi rend="#b">presidenzialismo</hi>. Sulla carta il Pdl con il Carroccio e Coesione Nazionale ha i voti per far passare la proposta ma i mal di pancia all’interno del gruppo azzurro non mancano. Il risultato è che, per dirla con il senatore del Pd, <hi rend="#b">Enzo Bianco</hi>, “si va verso una palude”. Tanto più che non è nemmeno chiaro quando il ddl di riforma costituzionale riprenderà l’iter in Aula. In calendario è previsto che se ne riparli per giovedì ma c’è da votare la<hi rend="#b"> spending review</hi>, che scade sabato, e la proposta di legge sul <hi rend="#b">finanziamento dei partiti</hi>, per cui è probabile che si vada alla prossima settimana.</p>
    <p>Nel frattempo il Pdl comunque insiste. Il presidente dei senatori <hi rend="#b">Maurizio Gasparri</hi> e il coordinatore <hi rend="#b">Ignazio La Russa</hi> oggi hanno partecipato al banchetto organizzato da Azione universitaria che sta raccogliendo le firme per l’elezione diretta del capo dello Stato e chiedono di sostenere questa “risposta anti-casta per la democrazia diretta”. Il Pd rilancia invece la proposta che siano i cittadini a pronunciarsi su un <hi rend="#b">referendum</hi> di indirizzo sulla forma di governo. Il disegno di legge in materia di <hi rend="#b">Stefano Ceccanti </hi>e<hi rend="#b"> Vannino Chiti</hi> ha già raccolto l’adesione di 35 senatori.</p>
    <p>Sembra difficile che in questo clima, ormai compromesso dopo l’ok dell’Aula al <hi rend="#b">Senato federale</hi>, possa farsi strada l’ipotesi di una assemblea costituente che metta mano alle riforme. Una proposta sulla quale l’ex presidente del Senato <hi rend="#b">Marcello Pera</hi> ha depositato un testo che, sottolinea, “sarebbe utile venisse votato”. Ma il commento sulla <hi rend="#b">nuova costituente</hi> tra i tecnici è unanime: “E’ irrealizzabile. Non ci sono né i tempi, né le condizioni politiche per farlo…”.</p>
    <p>Se le riforme sembrano su “un binario morto”, come dice il presidente della commissione Affari Costituzionali, <hi rend="#b">Carlo Vizzini</hi>, meglio non vanno le cose per la legge elettorale. I tempi, però, stringono. ‘Tra pochi giorni – dice il segretario del Pd <hi rend="#b">Pier Luigi Bersani</hi> – si saprà se si riesce a concludere qualcosa che poi bisognerà tradurre in atti parlamentari”. Ma le posizioni sono distanti. Il partito di Bersani e il Terzo Polo valutano dunque l’ipotesi di presentare una propria proposta se non si arrivasse a un’intesa. Il margine temporale è infatti ristretto. Per ridisegnare i collegi serviranno almeno due mesi di tempo, spiegano alcuni tecnici delle riforme. Anche se si volesse tornare ai vecchi collegi del <hi rend="#b">Mattarellum</hi>, questi dovrebbero essere aggiornati alla luce dell’ultimo censimento visto che quelli originari si basavano sul censimento del 2001. E ci vuole tempo. Così si deve accelerare se si vuole arrivare con una nuova legge elettorale alla scadenza della legislatura nel 2013.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>