<doc sitename="Il Fatto Quotidiano" title="Bersani scatenato nella sua Piacenza: &quot;De Magistris dice cose da vigliacco&quot; - Il Fatto Quotidiano" author="Massimo Paradiso" date="2011-09-04" url="http://www.ilfattoquotidiano.it/2011/09/04/bersani-scatenato-nella-sua-piacenza-de-magistris-dice-cose-da-vigliacco/155152/" hostname="ilfattoquotidiano.it" description="Bersani torna a casa, dalla sua &quot;ditta&quot;, a Piacenza per la tradizionale kermesse del Pd a bastione Borghetto, ma &quot;mica per fare i tortelli" categories="Emilia Romagna" tags="Alessandro Sallusti;Angelino Alfano;Crisi Economica;Festa del PD;Fiducia;Filippo Penati;Francesco Profumo;Giorgio Napolitano;Giornali;Governo;Libero;Luca Cordero di Montezemolo;Luigi De Magistris;Pier Luigi Bersani;Silvio Berlusconi" fingerprint="e93d117c483e822d">
  <main>
    <head rend="h1">Bersani scatenato nella sua Piacenza: “De Magistris dice cose da vigliacco”</head>
    <p><ref target="http://www.ilfattoquotidiano.it/wp-content/uploads/2011/09/bersani.jpg"/>Bersani torna a casa, dalla sua “ditta”, a<graphic src="http://www.ilfattoquotidiano.it/wp-content/uploads/2011/09/bersani.jpg" title="bersani"/></p>
    <p><hi rend="#b">Piacenza</hi>per la tradizionale kermesse del Pd a bastione Borghetto, ma “mica per fare i tortelli con la coda”. Il segretario Democratico dopo un pomeriggio a</p>
    <p><hi rend="#b">Monticelli</hi>, nel piacentino, per incontrare i dirigenti e lavoratori della</p>
    <p><hi rend="#b">Rdb</hi>(colosso dei laterizi in piena crisi) “perché io, oltre</p>
    <p><hi rend="#b">Facebook e Twitter</hi>, la gente la devo vedere negli occhi”, siede sul palco del festival per una lunga chiacchierata.</p>
    <p>E inizia con la possibile ricandidatura di Berlusconi alle prossime elezioni nel 2013, come annunciato questa mattina da<hi rend="#b"> Alfano</hi>. “Alleluja” ride ironico <hi rend="#b">Bersani</hi> “ma davanti ad affermazioni del genere si conferma <hi rend="#b">l’inconsapevolezza del problema</hi>“. Secondo il segretario del Pd, infatti, “con questa mossa cercano di rassicurare l’opinione pubblica italiana e del mondo, ma si sbagliano di grosso”. Stando a Bersani “<hi rend="#b">tutti si aspettano un cambio alla guida</hi>” ma l’unica cosa che ci si chiede è se Alfano “<hi rend="#b">sia il segretario del Pdl o il segretario di Berlusconi</hi>“.</p>
    <p>Ma è proprio Alfano che in questi giorni ha criticato Bersani per il passato da “amministratore comunista”. “Se questo è Alfano – ride il segretario – mi viene voglia di rimpiangere Berlusconi che almeno lui le diceva meglio”.</p>
    <p>Ma se per il <hi rend="#b">presidente Napolitano</hi> la maggioranza c’è ancora ed è quella che deve governare, Bersani prende la sottolineatura del capo dello Stato come un monito ad una maggioranza che “deve riflettere e convincersi che è allo sbando. E non lo diciamo per interesse di partito – prosegue il Democratico – ma da italiani”.</p>
    <p>Bersani spera almeno che, come dichiarato da Alfano, la maggioranza <hi rend="#b">non ponga la quarantaquattresima fiducia</hi> sulla manovra economica da presentare in parlamento “anche perché, ripercorrendo la storia, ad ogni fiducia si è indebolita la risposta e la coesione della maggioranza”.</p>
    <p>Ed è proprio la fiducia che, per Bersani, “è parte della malattia e non la medicina” promettendo una “concentrazione di emendamenti”.</p>
    <p>Nel caso di elezioni, Bersani guarda anche con interesse a <hi rend="#b">Profumo e Montezemolo</hi> “persone competenti” dice, anche se la ricetta italiana non deve sempre gravitare sul “<hi rend="#b">vuoto d’aria</hi>“: “Profumo e Montezemolo vengano in politica e dicano con chi vogliono stare – è l’opinione del segretario- ma dire <hi rend="#b">non va bene nessuno, va bene solo uno </hi>e’ sbagliato”.</p>
    <p>Il segretario del maggior partito di opposizione guarda quindi alle forze moderate per le prossime alleanze in vista delle elezioni e, soprattutto, ad una “<hi rend="#b">compagine di governo, che non abbia un’opinione diversa su ogni cosa</hi>” anche perché quella che si prospetta è una “fase di ricostruzione e di responsabilità”. L’obiettivo dichiarato è quello di primarie di coalizione, “<hi rend="#b">e il massimo sarebbe un candidato per ogni partito di coalizione</hi>” ma dire sempre “voglio, voglio, voglio non ha senso perché ogni giorno viene fuori sempre qualcuno che vuole fare il candidato ma quello è un mestiere duro”. In sostanza, “non si metta nessuno davanti al progetto” anche perché “prima di trovare un suonatore – sottolinea Bersani – bisogna capire che spartito abbiamo davanti”.</p>
    <p>Bersani, non vedendo prospettive future per il governo – “<hi rend="#b">non sono in grado di andare avanti</hi>” – spera in un governo di transizione, anche stando alla finestra: “Ci prendiamo le nostre responsabilità – precisa- anche stando all’opposizione a patto di avere interlocutori validi, perché l’unica misura per un governo di questo tipo è proprio la credibilità, a livello nazionale come internazionale”.</p>
    <p>Inutile dire che in casa, Bersani, abbia dovuto spiegare cosa sta accandendo a quello che fu il capo della sua segreteria politica, <hi rend="#b">Filippo Penati</hi>.</p>
    <p>Come si spiega alle mogli del proprio tradimento, Bersani a capo chino ha cercato di attutire il colpo, sostenendo che non poteva sapere e lanciandosi poi all’attacco: “Proprio ieri ho querelato <hi rend="#b">Sallusti</hi>, <hi rend="#i">Libero</hi> e<hi rend="#b"> Il Giornale </hi>perché hanno collegato le vicende di Penati con presunti finanziamenti illeciti al Pd – arringa il segretario – e poi <hi rend="#b">De Magistris</hi> non osi dire che non potevo non sapere perché proprio lui ha usato il ‘non sapevo’ in una sua inchiesta. Dire questo, è fare cose da vigliacchi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>