<doc sitename="Il Fatto Quotidiano" title="Mulè: &quot;Disappunto in Fi per atteggiamento di Meloni. Tajani e Bernini lascino cariche nel partito&quot;" author="F Q" date="2022-10-24" url="https://www.ilfattoquotidiano.it/2022/10/24/mule-disappunto-in-fi-per-atteggiamento-di-meloni-tajani-e-bernini-lascino-cariche-nel-partito-e-lupi-vuole-posti-da-sottosegretario/6849299/" hostname="ilfattoquotidiano.it" description="Il vice-presidente della Camera ammette &quot;frizioni&quot; e &quot;fazioni&quot; dentro il partito berlusconiano" categories="Politica" tags="Forza Italia;Giorgio Mulè;Governo Meloni;Silvio Berlusconi" fingerprint="dc512614f964a3c">
  <main>
    <head rend="h1">Mulè: “Disappunto in Fi per atteggiamento di Meloni. Tajani e Bernini lascino cariche nel partito”. E Lupi vuole posti da sottosegretario</head>
    <graphic src="https://st.ilfattoquotidiano.it/wp-content/uploads/2022/10/24/Giorgio-Mule-690x362.jpg"/>
    <p>Nel giorno del passaggio della campanella, dentro <hi rend="#b">Forza Italia</hi> si ricomincia a discutere e non si è ancora spenta l’eco dello strappo con <hi rend="#b">Giorgia Meloni</hi> durante la trattativa per formare il governo. È<hi rend="#b"> Giorgio Mulè</hi>, vicepresidente della <hi rend="#b">Camera</hi>, a chiarire che nel partito “ha provocato <hi rend="#b">disappunto</hi> l’atteggiamento di <hi rend="#b">Giorgia Meloni”</hi>. In un’intervista a <hi rend="#i">la Repubblica</hi>, l’ex direttore di <hi rend="#i">Panorama</hi> ha sottolineato che a esternarlo era stato lo stesso Silvio Berlusconi “quando ha posto la questione del <hi rend="#b">condizionale</hi> e non dell’<hi rend="#b">imperativo</hi> da usare nel dialogo fra alleati”, frasi che erano emerse dagli audio pubblicati da <hi rend="#i">La Presse</hi>. Mulè entra anche nella dialettica interna al partito, chiedendo di “rilanciarlo” e non negando l’esistenza di “frizioni” e “fazioni”. Ma, specifica, “non è più il tempo di recriminare, né di cercare vendette”.</p>
    <p>La tensione tuttavia resta alta tra la corrente di <hi rend="#b">Antonio Tajani</hi> e quella di<hi rend="#b"> Licia Ronzulli</hi>, ora capogruppo azzurra al Senato. La richiesta del vicepresidente della Camera è chiara: “Una giusta riflessione l’ha avviata <hi rend="#b">Paolo Zangrillo</hi>, ponendosi il problema della <hi rend="#b">compatibilità</hi> fra il ruolo di <hi rend="#b">ministro</hi> e quello di <hi rend="#b">coordinatore</hi> in Piemonte – ha detto – Credo che analogo <hi rend="#b">ragionamento</hi> non potrà che fare Tajani, che al ruolo di <hi rend="#b">coordinatore nazionale</hi> somma quelli di ministro, vicepremier e probabilmente di capodelegazione di Fi. E lo stesso vale per la neo-ministra <hi rend="#b">Bernini</hi>, che è vicecoordinatrice del partito”. Il vice-presidente della Camera è tornato anche a sottolineare quali punti del <hi rend="#b">programma</hi> sono imprescindibili per Forza Italia, definito “guardiano” di “riforma della <hi rend="#b">giustizia</hi> civile e penale, la<hi rend="#b"> separazione delle carriere</hi>, nuove norme del <hi rend="#b">Csm</hi>, delegificazione”.</p>
    <p>I berlusconiani non sono gli unici sull’attenti tra i partiti che compongono la maggioranza. <ref target="https://www.ilfattoquotidiano.it/2022/10/22/maurizio-lupi-la-delusione-e-solo-a-meta-nessun-ministero-ma-un-futuro-da-scout-per-un-centro-che-possa-sostituire-forza-italia/6847835/">Con Noi Moderati escluso dalle poltrone di governo</ref>, </p>
    <p><hi rend="#b">Maurizio Lupi</hi>è subito tornato a chiedere considerazione nella settimana in cui si apre la partita dei</p>
    <p><hi rend="#b">sottosegretari</hi>: “Mi aspetto che per Noi moderati, in grado di esprimere più</p>
    <p><hi rend="#b">competenze</hi>, ci sarà una chiamata per ruoli di sottosegretario”, ha chiesto a chiare lettere in una intervista al</p>
    <p><hi rend="#i">Corriere della Sera</hi>.</p>
    <p>Quello di Lupi è stato più volte un nome accostato al ruolo di ministro per i Rapporti con il Parlamento, casella andata al meloniano<hi rend="#b"> Luca Ciriani</hi>: “Sarei rimasto deluso o sorpreso se mi avessero detto che sarei stato ministro e poi avessi scoperto che non era così. Invece è da subito dopo il voto che rivendico di non voler partecipare ai <hi rend="#b">totonomine</hi>. Non ho inseguito il rincorrersi di nomi sulle varie caselle e <hi rend="#b">Ciriani</hi> sarà certamente bravo”. Ma Lupi non nasconde la delusione: “In generale avrei voluto per Noi moderati un risultato migliore. Ma rivendico il contributo fondamentale che abbiamo dato nei <hi rend="#b">collegi in bilico</hi> e il valore politico della nostra proposta. Tuttavia la sintesi spettava a Giorgia Meloni”, ha concluso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>