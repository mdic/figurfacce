<doc sitename="Il Fatto Quotidiano" title="P4, &quot;Soffiate per favorire i potenti&quot;. Bisignani: &quot;Bocchino mi informò dell'inchiesta&quot; - Il Fatto Quotidiano" author="Marco Lillo" date="2011-06-15" url="http://www.ilfattoquotidiano.it/2011/06/15/napoli-inchiesta-p4-arrestato-bisignani-indagato-il-deputato-pdl-alfonso-papa/118267/" hostname="ilfattoquotidiano.it" description="Non ci sono solo il lobbysta Luigi Bisignani e il deputato Alfonso Papa tra gli arrestati nell’inchiesta P4 della Procura di Napoli coordinata dai pm Henry John Woodcock e Francesco Curcio. Tra i destinatari dell’ordinanza di arresto c’è anche Enrico La Monica, maresciallo del Ros dei Carabinieri. Bisignani è ora agli arresti domiciliari. Su Papa …" categories="Giustizia" tags="Gianni Letta;Inchieste;Italo Bocchino;Luigi Bisignani;Magistrati;P4;PDL;Procura di Napoli;Silvio Berlusconi" fingerprint="eccd47467faa2e31">
  <main>
    <head rend="h1">P4, “Soffiate per favorire i potenti”. Bisignani: “Bocchino mi informò dell’inchiesta”</head>
    <p><ref target="http://www.ilfattoquotidiano.it/wp-content/uploads/2011/06/bisignani-rullo.jpg"/>Non ci sono solo il lobbysta Luigi Bisignani e il deputato Alfonso Papa tra gli arrestati nell’inchiesta P4 della Procura di Napoli coordinata dai pm Henry John Woodcock e Francesco Curcio. Tra i destinatari dell’ordinanza di arresto c’è anche Enrico La Monica, maresciallo del Ros dei Carabinieri. Bisignani è ora agli arresti domiciliari. Su Papa dovrà esprimersi la Camera dei Deputati alla quale il Gip di Napoli nelle prossime ore recapiterà la richiesta di autorizzazione all’arresto. Mentre il maresciallo La Monica dopo le perquisizioni del dicembre del 2010 che annunciavano l’indagine ha preferito trattenersi in Africa, dove si trovava per un viaggio, senza tornare in servizio nella sua caserma romana.<graphic src="http://www.ilfattoquotidiano.it/wp-content/uploads/2011/06/bisignani-rullo.jpg" title="bisignani rullo"/></p>
    <p>Proprio per il sottoufficiale dell’Arma, si sarebbe attivato, addirittura, il presidente del Consiglio, Silvio Berlusconi. “Il Papa mi ha sempre detto che il suo amico maresciallo La Monica – è riportato in un verbale di Bisignani del 9 marzo scorso – era persona introdotta negli ambienti giudiziari in grado di assumere notizie riservate riguardanti procedimenti penali. Il deputato (Papa) mi ha detto più volte che il suddetto maresciallo era una delle sue fonti” e aggiunge “il Papa mi disse che il maresciallo La Monica si era rivolto al Lavitola (Valter Lavitola, direttore dell’Avanti, <hi rend="#i">ndr</hi>) per essere raccomandato per entrare all’Aise (l’agenzia dei servizi segreti esterni<hi rend="#i"> ndr</hi>); tale circostanza – continua – me l’ha riferita il colonnello Sassu che mi disse che il Lavitola aveva raccomandato il predetto maresciallo a Berlusconi che aveva poi parlato con qualcuno dell’Aise”.</p>
    <p>L’accusa sostiene che Alfonso Papa e Luigi Bisignani, grazie ai loro rapporti nei palazzi della politica e della giustizia, e tra questi anche Enrico La Monica, avevano, in sostanza, creato una sorta di rete di protezione informativa a beneficio dei potenti coinvolti nelle inchieste penali. Il riscontro dell’efficienza della rete è proprio il destino dell’indagine P4: danneggiata gravemente da una fuga di notizie sulla quale continuano in gran segreto gli accertamenti.Tra i potenti informati, vi sarebbe stato anche un fedelissimo di Berlusconi, Gianni Letta, sottosegretario alla Pcm, che attravero Bisignani e Papa, sarebbe venuto a conoscenza di “tutte le vicende giudiziarie che potevano riguardarlo direttamente o indirettamente”, si legge sempre in un verbale di Bisgnani del 9 marzo scorso.</p>
    <p>Infomazioni che l’onorevole del Pdl Papa apprendeva da appartenenti alle forze di Polizia. Bisignani dichiara ai magistrati napoletani: “Mi chiedete se io informassi Letta delle notizie e delle informazioni riservate di matrice giudiziaria comunicatemi da Papa. A tal riguardo – spiega l’ex giornalista – vi dico che sicuramente parlavo e informavo il dottor Letta delle informazioni comunicatemi e partecipatemi dal Papa, e in particolare di tutte le vicende che potevano riguardarlo direttamente o indirettamente come – continua – la vicenda riguardante Verdini, come la vicenda inerente al procedimento che riguardava lui stesso, Gianni Letta, e il Chiorazzo (Angelo Chiorazzo della cooperativa La Cascina) e come, da ultime, la vicenda inerente al presente procedimento”. Indagini, come quelle sulla cricca. “Nel contesto delle indagini sulla cricca (l’inchiesta sugli appalti del G8 dei magistrati della procura di Perugia), uscì una conversazione – è contenuto nei verbali – in sui si parlava di uno zio; ricordo che si disse che poteva essere Letta, mentre si trattava del rettore dell’Università di Tor Vergata, tale Renato Lauro”.</p>
    <p>Gli indagati non sono riusciti, però, a sapere notizie riservate solo sull’inchiesta che li riguardava in prima persona. E qui spunta il nome anche di un altro rappresentante politico campano, Italo Bocchino. Sarebbe stato il vicepresidente di Fli, ad informare Bisignani dell’inchiesta napoletana sulla P4 e che toccava direttamente il collega del Pdl, Papa. “Un giorno Italo Bocchino – dichiara l’ex cronista dell’Ansa – mi disse di aver appreso che Papa era indagato e che a Napoli c’era una indagine e delle intercettazioni che riguardava alcune schede procurate e diffuse dal Papa. Bocchino – si legge ancora – parlò espressamente di una indagine di Napoli ma non fece mai il nome dei magistrati”.Il deputato futurista, sentito dai magistrati il 14 marzo, dichiarò: “L’affermazione del Bisignani risulta imprecisa e – continua – che il Bisignani abbia riassunto più colloqui” e aggiunge “mi limitai a dire al Bisignani che vi erano semplicemente delle voci generiche e vaghe su talune attenzioni giudiziarie sull’onorevole Papa da parte della procura di Napoli. Ricordo – spiega il parlamentare – invece che della vicenda delle schede intercettate io parlai con il Bisignani successivamente, dopo che tale notizia era uscita sui giornali”. Nei verbali, poi, viene anche il coordinatore nazionale del Pdl, <hi rend="#b">Denis Verdini</hi>. “A proposito del Verdini, tengo a precisare – dichiara Bisignani – che il Verdini medesimo cominciò a stringere i suoi rapporti con il Papa, che fino a quel momento aveva calcolato poco, da quando il Papa stesso cominciò a proporre il suo interessamento e la sua possibilità di intervento sulle vicende giudiziarie che riguardavano lo stesso Verdini”.</p>
    <p>Il gruppo di potere era, però, a conoscenza di notizie su altri casi molto importanti, spesso rivelati all’opinione pubblica proprio da Il Fatto Quotidiano. Si va dall’indagine del<hi rend="#b"> pm di Trani </hi>Michele Ruggiero sulle pressioni del 2009 per cacciare <hi rend="#b">Michele Santoro</hi> dalla RAI a quelle avviate nel 2008 dall’allora pm di Potenza Henry John Woodcock sugli appalti acquisiti dalla cooperativa La Cascina durante l’emergenza immigrazione.</p>
    <p>La parte più delicata dell’indagine sulla P4, quella riguardante per esempio l’influenza della lobby di Bisignani sulle nomine nei servizi segreti o sui vertici della RAI, sarà invece tra pochi giorni trasmessa a Roma per ragioni di competenza. Nell’ordinanza eseguita oggi invece si contestano a Bisignani e compagni solo alcuni specifici episodi di favoreggiamento.</p>
    <p>Non è stato invece accolta dal Gip la richiesta di arresto per un’accusa pesantissima contro il deputato Alfonso Papa: corruzione. Secondo i pm Woodcock e Curcio la candidatura di Papa nel 2008 alla Camera per il Pdl sarebbe stata il prezzo delle informazioni ottenute da Papa sulle inchieste che interessavano Bisignani, il quale sarebbe intervenuto su Denis Verdini, il coordinatore del partito di Berlusconi che decideva chi entrava nelle liste.</p>
    <p>Tra i beneficiati della lobby – secondo l’accusa – c’è anche Mauro Masi, allora direttore generale della RAI e da sempre grande amico di Bisignani. Secondo i pm, Bisignani brigava per conoscere il destino dell’indagine di Trani – svelata dal Fatto nel febbraio 2010 – nella quale il manager RAI era stato intercettato (ma non indagato) mentre parlava con Giancarlo Innocenzi delle strategie per fermare Annozero e gli altri talk televisivi invisi al Cavaliere.</p>
    <p>Tra gli indagati dell’inchiesta sulla P4 di Napoli , in una posizione marginale, c’è, come citato sopra, anche Angelo Chiorazzo, un nome che i lettori del Fatto conoscono bene. Chiorazzo è il numero uno delle cooperative della galassia Cascina, vicina a Comunione e Liberazione, finita nel mirino delle procure di Potenza, nell’inchiesta raccontata dal primo numero de Il Fatto, il 23 settembre del 2009, e poi archiviata a Lagonegro nei mesi scorsi. Angelo Chiorazzo, amico di Gianni Letta come Luigi Bisignani, era stato raccomandato dal sottosegertario alla presidenza del consiglio al prefetto responsabile dell’immigrazione, Mario Morcone, poi candidato a sindaco di Napoli, per l’affidamento di appalti nel settore dei centri per richiedenti asilo. Proprio per saper notizie sull’esito di quell’inchiesta svelata dal Fatto si muoveva la lobby Bisignani-Papa.</p>
    <p>Il terzo episodio contestato dai pm Henry John Woodcock e Francesco Curcio riguarda il mondo Finmeccanica. L’ex giornalista dell’Ansa è – per ragioni misteriose – uno degli uomini più ascoltati dai vertici delle due principali società quotate in borsa del Tesoro: Eni e Finmeccanica appunto. E, secondo i pm si sarebbe mosso per ottenere informazioni sulle inchieste penali che coinvolgevano Lorenzo Borgogni, braccio destro del numero uno del gruppo pubblico del settore bellico, responsabile delle relazioni istituzionali Finmeccanica, indagato a Roma.</p>
    <p>Non sempre la Procura è riuscita a trovare riscontri alla reale capacità di penetrazione informativa del network. In uno degli episodi però un elemento che sembra confermarla c’è: si tratta del favoreggiamento finalizzato a trovare notizie sull’indagine riguardante la ex moglie di Gianni De Michelis, Stefania Tucci e il suo compagno di affari, Alessandro Bondanini. Bisignani, molto amico di Stefania Tucci, era riuscito a sapere che sul capo della commercialista 46 enne pendeva una richiesta di arresto. Ed effettivamente la richiesta (poi rigettata dal Gip) esisteva.</p>
    <p>Per questi episodi Bisignani, già iscritto nella loggia segreta P2 negli anni ottanta e poi arrestato per la mazzetta Enimont da lui veicolata fin dentro le segrete stanze dello IOR in Vaticano nel 1992, ha ricevuto un’ordinanza applicativa della misura degli arresti domiciliari per favoreggiamento e rivelazione del segreto istruttorio. Secondo la difesa dell’imprenditore arrestato, invece, sarebbe stata rigettata la richiesta della Procura per il reato più grave di associazione a delinquere finalizzata alla costituzione di un’associazione segreta in violazione della cosiddetta legge Anselmi, varata per contrastare fenomeni simili alla P2. Sempre secondo l’interpretazione difensiva, inoltre, la Procura di Napoli avrebbe ricevuto uno stop dal Gip anche sul fronte delle intercettazioni delle conversazioni riguardanti i parlamentari. Tra gli indagati ci sono anche Raffaele Balsamo, titolare del negozio di telefonini dove erano state comprate le schede telefoniche, intestate a terze persone, e usate dal gruppo per comunicare in sicurezza. Il Fatto Quotidiano ha pubblicato nei mesi scorsi alcune anticipazioni sui contenuti dell’indagine. Luigi Bisignani, difeso dall’avvocato Fabio Lattanzi, nei mesi scorsi si era fatto sentire e aveva collaborato con la Procura, sperando di evitare l’arresto. In realtà ha ottenuto solo la mitigazione della pena con la concessione dei domiciliari, che sconterà nella sua splendida casa romana. Bisignani emerge nell’indagine come il consigliere più ascoltato di molti politici e manager pubblici. I pm di Napoli lo avevano interrogato per ottenere chiarimenti sulle sue parole al telefono. Tra i temi esaminati c’erano gli importanti appalti ottenuti dalla Presidenza del consiglio dalla Italgo del suo amico Anselmo Galbusera, un grande amico di Angelo Rovati che era stato perquisito senza essere indagato, nei mesi scorsi.</p>
    <p>I chiarimenti forniti da Bisignani non devono avere convinto i pm Woodcock e Curcio. L’uomo di pubbliche relazioni aveva parlato a ruota libera mentre era intercettato nell’autunno del 2010. Bisignani discuteva questioni delicate con ministri, membri importanti di Confindustria e con i manager dell’Eni. Con l’ex direttore generale RAI Mauro Masi per esempio, come abbiamo raccontato, analizzava nel dettaglio le modalità legali per colpire Michele Santoro. L’ex iscritto alla P2 si interessava anche alle nomine ai vertici dei servizi segreti e accompagnava Adriano Santini, fresco capo dell’Aise, a incontrare il presidente del Copasir Massimo D’Alema.</p>
    <p>Masi, Santini, D’Alema, il direttore dell’Avanti Valter Lavitola e lo stesso Bisignani erano stati sentiti in Procura a Napoli, come anche Italo Bocchino e tanti altri personaggi coinvolti dalle chiacchiere intercettate di Bisignani. L’inchiesta ha subito, però, un brusco stop dovuto alla fuga di notizie che ha messo sull’allarme gli indagati alla fine del 2010. Ora arrivano gli arresti.</p>
    <p>
      <hi rend="#i">Aggiornato da redazione web alle 22,15</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>