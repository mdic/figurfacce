<doc sitename="Il Fatto Quotidiano" title="Manovra: ha vinto la Lega di Bossi, ma solo su La Padania. Sul Giornale vince Berlusconi - Il Fatto Quotidiano" author="Mario Portanova" date="2011-08-30" url="http://www.ilfattoquotidiano.it/2011/08/30/manovra-ha-vinto-la-lega-di-bossi-ma-solo-su-la-padania-sul-giornale-vince-berlusconi/154209/" hostname="ilfattoquotidiano.it" description="Dov’è la vittoria? La Padania non ha dubbi: “Manovra, passa la linea della Lega”, titola oggi in prima pagina. E nel trionfale sommario, il quotidiano del Carroccio parla della “quadra” trovata da Bossi e Berlusconi ad Arcore, di “tagli alla politica”, di “lotta agli evasori”, di “Province” ed “enti locali” parzialmente salvati. Manca però una …" categories="Politica" tags="Alessandro Sallusti;La Padania;Manovra Correttiva;Maurizio Belpietro;Pensioni;Silvio Berlusconi;Umberto Bossi;Università" fingerprint="6ea65a32098ae80d">
  <main>
    <head rend="h1">Manovra: ha vinto la Lega di Bossi, ma solo <lb/>su La Padania. Sul Giornale vince Berlusconi</head>
    <p><ref target="http://www.ilfattoquotidiano.it/wp-content/uploads/2011/08/padania-vinto-lega_interna.jpg"/>Dov’è la vittoria? <graphic src="http://www.ilfattoquotidiano.it/wp-content/uploads/2011/08/padania-vinto-lega_interna.jpg" title="padania vinto lega_interna"/></p>
    <p><hi rend="#i">La Padani</hi>a non ha dubbi: “Manovra, passa la linea della Lega”, titola oggi in prima pagina. E nel trionfale sommario, il quotidiano del Carroccio parla della “quadra” trovata da</p>
    <p><hi rend="#b">Bossi</hi>e</p>
    <p><hi rend="#b">Berlusconi</hi>ad Arcore, di “tagli alla politica”, di “lotta agli evasori”, di “Province” ed “enti locali” parzialmente salvati. Manca però una parolina: “pensioni”. Strano, perché su tutti gli altri giornali quella parolina si trova scritta in grosso nei titoli di apertura. “Stretta sulle pensioni”, è per esempio la scelta di</p>
    <p><hi rend="#i">Il Sole 24 Ore</hi>.</p>
    <p>Per risolvere il mistero della parolina scomparsa basta andare indietro di una settimana esatta e recuperare <hi rend="#i">La Padania</hi> di martedì 23 agosto, dove, sempre in prima pagina, <hi rend="#b">Alessandro Montanari</hi> scriveva: “La Lega nord non fa retromarcia… e scrive sul marmo i paletti già ripetutamente annunciati da Umberto Bossi nei comizi d’agosto: le pensioni non si toccano”. Il tutto rafforzato da un titolo perentorio: “La Lega detta le condizioni”.</p>
    <p>La certezza “scritta sul marmo” arriva da lontano: “Le pensioni dei lavoratori non si toccano” titolava il giornale della Lega il 9 agosto, virgolettando il Segretario in persona, che minacciava: “Finché c’è la Lega non si mettono in discussione i diritti della nostra gente”. E tre giorni dopo, il 12, il senatùr affrontava i cronisti a muso duro: “Vado a vigilare sulle pensioni, ma non penso che nessuno osi toccarle finché non c’è chi ha il pugno più forte del mio”. E così via, fino al comizio del 20 agosto ad Alzano Lombardo in provincia di Bergamo, quando Bossi rassicurava i militanti: “Le pensioni si lasciano fuori dalla manovra. Le pensioni le ha salvate la Lega, nonostante quello che dice quello stronzo di Casini”. L’ultima bufala verde viene propinata il 27 agosto, tre giorni fa, dal leghista <hi rend="#b">Andrea Gibelli</hi>, vicepresidente della Regione Lombardia, secondo il quale la Lega aveva “chiuso sul nascere ogni discussione relativa all’innalzamento dell’età pensionabile”, e dunque nell’incontro tra Bossi e Berlusconi ad Arcore non se ne sarebbe neppure parlato.</p>
    <p>Il marmo, alla fine, si è squagliato sotto il sole di Arcore, dove Bossi si è presentato in compagnia del fido figlio <hi rend="#b">Renzo</hi> – è sempre<hi rend="#i"> la Padania</hi> a sottolinearlo – oltre a <hi rend="#b">Maroni</hi>, <hi rend="#b">Giorgetti</hi> e<hi rend="#b"> Cota</hi> (sul fronte opposto sedeva lo squadrone <hi rend="#b">Berlusconi-Cicchitto-Gasparri</hi> più il “responsabile” <hi rend="#b">Silvano Moffa</hi>). L’intervento sulle pensioni è diventato a sorpresa il cardine della manovra aggiuntiva che la maggioranza porterà in Parlamento, spazzando via diverse proposte avanzate dal centrodestra stesso nelle ultime settimane, a partire dall’incremento dell’Iva. <ref target="http://www.ilfattoquotidiano.it/2011/08/30/manovra-truffato-chi-ha-riscattato-la-laurea-e-la-naja-non-conta-piu/154187/">L’età pensionabile, in sostanza, aumenterà perché il governo intende tagliare dal calcolo gli anni del servizio militare e quelli di università riscattati. </ref></p>
    <p>Insomma, una retromarcia completa di Umberto Bossi e del suo partito, ma sulla <hi rend="#i">Padania</hi> vince la Lega. Così come sul <hi rend="#i">Giornale</hi> vince Berlusconi. “Niente nuove tasse, ha vinto Berlusconi” è infatti il titolo cubitale scelto dal direttore <hi rend="#b">Alessandro Sallusti</hi>. Perché dalla manovra è scomparso “il contributo di solidarietà” e c’è stato uno “stop all’aumento dell’Iva”. La parolina pensioni sul <hi rend="#i">Giornale</hi> c’é, sia pure associata a un sostantivo dal sapore lieve: “ritocchi”.</p>
    <p>Ha vinto anche il quotidiano cugino-rivale: “La manovra di <hi rend="#i">Libero</hi>. Vittoria: niente tasse” è l’apertura di prima pagina della testatata diretta da <hi rend="#b">Maurizio Belpietro</hi>. Non manca la gratificazione del Cavaliere, che in grande evidenza dice: “Ho raddrizzato questo decreto nato male”. Pare però di ricordare che a presiedere il consiglio dei ministri che approvò il decreto “nato male” ci fosse proprio lui.</p>
    <p>In mezzo a tanti trionfatori, va onestamente ammesso che <hi rend="#i">Il Fatto Quotidiano</hi> ha perso. Nella quadra Berlusconi-Bossi non trovano spazio seri provvedimenti contro l’economia criminale e l’evasione fiscale. Nessuna tassazione bis sui capitali scudati, nessuna patrimoniale sui patrimoni inconciliabili con i redditi dichiarati, nessun intervento per scoraggiare la corruzione, autentica idrovora di risorse pubbliche. Solo un generico coinvolgimento dei Comuni nella caccia agli evasori e la promessa di qualche nuova norma di cui al momento non si conoscono i dettagli né, tantomeno, il gettito previsto per le casse dello Stato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>