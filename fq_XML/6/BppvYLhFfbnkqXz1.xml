<doc sitename="Il Fatto Quotidiano" title="Elezioni 2013, Bersani: &quot;Berlusconi mi sfida? Non vedo l'ora&quot; - Il Fatto Quotidiano" author="RQuotidiano" date="2012-12-04" url="http://www.ilfattoquotidiano.it/2012/12/04/bersani-berlusconi-mi-sfida-non-vedo-lora/434950/" hostname="ilfattoquotidiano.it" description="Bersani non vuole l’election day, spinge per una riforma della legge elettorale e si prepara a una nuova sfida con il vecchio nemico Berlusconi. Il neo-candidato premier del centrosinistra, in Libia per una serie di incontri istituzionali, dice di aver sempre pensato che “sia sensato tenere separate le elezioni regionali e politiche”. Secondo il leader del Pd, …" categories="Elezioni 2013" tags="Election Day;Elezioni;Libia;Matteo Renzi;Mediterraneo;Pier Luigi Bersani;Primarie Centrosinistra;Silvio Berlusconi;Trattato Italia-Libia" fingerprint="abfe1035496ee035">
  <main>
    <head rend="h1">Elezioni 2013, Bersani: “Berlusconi mi sfida? Non vedo l’ora”</head>
    <graphic src="https://st.ilfattoquotidiano.it/wp-content/uploads/2012/12/bersani_interna_nuova.jpg" alt="Pier Luigi Bersani"/>
    <p><hi rend="#b">Bersani</hi> non vuole l’<hi rend="#b">election day</hi>, spinge per una riforma della legge elettorale e si prepara a una nuova sfida con il vecchio nemico Berlusconi. Il neo-candidato premier del centrosinistra, in <hi rend="#b">Libia </hi>per una serie di incontri istituzionali, dice di aver sempre pensato che “sia sensato tenere separate le elezioni regionali e politiche”. Secondo il leader del Pd, “parlare di election day senza capire cosa significa è difficile. Ci sono norme e varie sentenze per il fatto che ai primi di febbraio si voterà nel Lazio, <hi rend="#b">non è un optional</hi>. Alfano e Berlusconi dicano perché e come intendono l’election day perché io non ho capito. Intendono anticipare a febbraio le politiche? Noi non siamo di questa opinione”.</p>
    <p>Riguardo a una futura sfida con <ref target="http://www.ilfattoquotidiano.it/2012/12/03/primarie-giovane-renzi-espulso-dalla-sinistra-e-berlusconi-tira-sospiro-di-sollievo/433889/"> Berlusconi, che nelle scorse ore l’aveva punzecchiato, Bersani</ref> incalza: “Auguri… se sarà sfida la faremo. </p>
    <p><hi rend="#b">Non vedo l’ora</hi>“. Bersani è poi tornato sul tema delle</p>
    <p><hi rend="#b">primarie</hi>: “Quello che abbiamo fatto non l’abbiamo fatto io e Renzi, non sono voti di Renzi o Bersani.</p>
    <p><hi rend="#b">Ticket</hi>? Non abbiamo il duopolio, io non pretendo il monopolio ma siamo un collettivo aperto e plurale. Il partito non è di proprietà né di Bersani né di Renzi, riusciremo tutti insieme a fare squadra. Il problema è che in Italia</p>
    <p><hi rend="#b">siamo abituati all’imperatore</hi>, all’uomo solo al comando, c’è l’idea che discutere sia alternativo a decidere. Noi discutiamo anche animatamente, ma siamo una squadra che vuole servire il Paese”. Il segretario Pd ribadisce la sua apertura a una collaborazione con</p>
    <p><ref target="http://www.ilfattoquotidiano.it/2012/12/03/renzi-bersani-e-risorsa-siamo-tutti-grande-squadrone/434327/">Renzi, nonostante le parole non troppo accomodanti di quest’ultimo</ref>, e si dichiara intenzionato a incontrarlo “alla prima occasione”.</p>
    <p><hi rend="#b">Renzi</hi>, da parte sua, continua a nicchiare: “Il mio futuro è qui in questo ruolo – ha ribadito il sindaco di Firenze – naturalmente spero che il centrosinistra non perda la grinta che ha avuto in questi tre mesi: tutti noi dovremo dare una mano perché questo accada, senza continuare con le solite discussioni ‘ticket-non ticket’, ‘ministro-non ministro’, ‘parlamento-non parlament0’. <hi rend="#b">Io faccio il sindaco</hi>, e cerco di farlo bene. Interrompiamo le chiacchiere della politica romana”.</p>
    <p>Per Bersani la priorità resta la <hi rend="#b">legge elettorale</hi>, soprattutto “in relazione allo <hi rend="#b">sbandamento del centrodestra</hi>“. Il leader del Pd, ben consapevole che con <ref target="http://www.ilfattoquotidiano.it/2012/12/03/primarie-perche-bersani-deve-andare-a-lezione-da-trapattoni/434384/">l’attuale sistema elettorale non sarà facile governare</ref> – nonostante <ref target="http://www.ilfattoquotidiano.it/2012/12/03/elezioni-2013-sondaggio-tg-la7-effetto-primarie-per-pd-e-al-346/434639/">gli ultimi sondaggi attribuiscano ai democratici un consenso vicino al 35%</ref> – sollecita gli avversari: “Se domani il Pdl avrà una riunione per decidere la linea politica – dice Bersani – per favore ci faccia sapere cosa pensa precisamente, sul piano politico, della legge elettorale, perché non capiamo più, è la ventesima proposta, e non conosciamo le intenzioni politiche”. Nel frattempo si è più vicini alla rottura perché il <ref target="http://www.ilfattoquotidiano.it/2012/12/04/legge-elettorale-spunta-premietto-e-lintesa-pd-pdl-rischia-di-saltare/435190/">Popolo delle Libertà ha presentato l’ennesima proposta, che però non convince i democratici.</ref></p>
    <p>Il segretario del Pd, arrivato ieri sera a Tripoli, ha incontrato nella sede del Congresso libico il capo provvisorio dello Stato, <hi rend="#b">Mohamed Magarief</hi>. Nel corso della giornata Bersani vedrà i principali attori della scena politica del dopo-Gheddafi, dal leader del partito Giustizia e Costruzione, <hi rend="#b">Mohamed Sawan</hi>, al segretario generale della coalizione di centro, <hi rend="#b">Abdul Hamid al Naami</hi>. Il leader Pd ha in programma anche un colloquio con una rappresentanza di parlamentari donne per capire la situazione economica post-rivoluzione in Libia. La scelta di <hi rend="#b">Tripoli</hi> come prima tappa del dopo-primarie non è stata casuale: “C’è tantissimo da fare, tante cose buone. Questo è un mondo in evoluzione con grandi cambiamenti che ha un sentimento di amicizia profonda con l’Italia e chiede aiuti politici, economici e culturali. L’Italia ci deve essere, mentre ho l’impressione che abbiamo perso la percezione che siamo un grande Paese con un ruolo nel <hi rend="#b">Mediterraneo</hi>”.</p>
    <p>Bersani ha confermato che, dopo la tappa a Tripoli, “il primo incontro sarà con <hi rend="#b">Monti</hi>, ce lo siamo detti al telefono quando, con una tempistica eccezionale, è stato il primo a farmi le congratulazioni. Al mio ritorno ci vedremo per vedere i temi di governo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>