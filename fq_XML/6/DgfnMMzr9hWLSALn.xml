<doc sitename="Il Fatto Quotidiano" title="Il pentito Grado: Dell'Utri &quot;cucchiaio&quot; di tutte le famiglie di Cosa nostra - Il Fatto Quotidiano" author="Giuseppe Pipitone" date="2012-10-03" url="http://www.ilfattoquotidiano.it/2012/10/03/processo-dellutri-pentito-grado-soldi-della-droga-nei-cantieri-di-berlusconi/371580/" hostname="ilfattoquotidiano.it" description="“Marcello Dell’Utri? Era il cucchiaio per tutte le pentole, quindi vicino a tutte le famiglie di Cosa Nostra, soprattutto la mia”. Parola di Gaetano Grado, storico capomafia della famiglia di Santa Maria di Gesù, braccio destro di Stefano Bontade e oggi collaboratore di giustizia. L’ombra lunga del denaro di Cosa Nostra è tornata a fare …" categories="Mafie" tags="Marcello Dell’Utri;Silvio Berlusconi;Vittorio Mangano" fingerprint="a7660661a12b3aab">
  <main>
    <head rend="h1">Il pentito Grado: Dell’Utri “cucchiaio” di tutte le famiglie di Cosa nostra</head>
    <graphic src="https://st.ilfattoquotidiano.it/wp-content/uploads/2012/09/berlusconi-dellutri-interna-nuova.jpg"/>
    <p>“<hi rend="#b">Marcello Dell’Utri</hi>? Era il cucchiaio per tutte le pentole, quindi vicino <hi rend="#b">a tutte le famiglie di Cosa Nostra</hi>, soprattutto la mia”. Parola di <hi rend="#b">Gaetano Grado</hi>, storico capomafia della famiglia di <hi rend="#b">Santa Maria di Gesù</hi>, braccio destro di <hi rend="#b">Stefano Bontade</hi> e oggi collaboratore di giustizia. L’ombra lunga del denaro di Cosa Nostra è tornata a fare capolino sui rapporti finanziari tra <hi rend="#b">Milano</hi> e <hi rend="#b">Palermo</hi> negli anni ’70. Un rapporto saldo quello che si sarebbe strutturato sull’asse Sicilia-Lombardia, che secondo il collaboratore di giustizia Grado, condurrebbe direttamente a cospicui investimenti fatti dagli uomini più vicini a Bontade nei <hi rend="#b">cantieri</hi> che <hi rend="#b">Silvio Berlusconi</hi> mise in piedi negli anni ‘70. Il 30 agosto scorso, Grado è infatti tornato a deporre davanti ai magistrati della <hi rend="#b">Procura nazionale antimafia</hi> raccontando particolari inediti sui rapporti che le cosche palermitane avrebbero instaurato con Marcello Dell’ Utri grazie all’intercessione di <hi rend="#b">Vittorio Mangano</hi>, lo stalliere di Arcore legato alla famiglia mafiosa di Porta Nuova, considerato dallo stesso senatore del <hi rend="#b">Pdl</hi> come “un <hi rend="#b">eroe</hi>” .</p>
    <p>Le parole del padrino di Santa Maria di Gesù hanno suscitato l’interesse del sostituto procuratore generale di Palermo <hi rend="#b">Luigi Patronaggio</hi>, che stamattina ha chiesto di acquisire il verbale di Grado agli atti del processo d’appello che vede imputato Dell’Utri per <hi rend="#b">concorso esterno</hi> a Cosa Nostra. <ref target="http://www.ilfattoquotidiano.it/2012/03/09/mafia-cassazione-dellutri-nuovo-processo-sezioni-unite/196364/">Dopo la sentenza di rinvio della Cassazione</ref>, adesso la procura palermitana è impegnata a dimostrare che il senatore del Pdl continuò ad avere rapporti con la mafia anche nel periodo tra il 1978 e il 1982, ovvero quando lasciò Silvio Berlusconi per andare a lavorare per conto dell’imprenditore <hi rend="#b">Filippo Alberto Rapisarda</hi>. E proprio a quel periodo appartengono i racconti inediti di Grado. Che comincia la sua deposizione dai primi anni ’70, quando Mangano, non ancora stalliere, era soltanto il suo autista. “Tra il ‘72-‘73 ero senza patente – spiega il collaboratore di giustizia – e mi facevo accompagnare da Vittorio Mangano, che mi fu presentato da Giovanni lo Cascio, che era un uomo d’onore”.</p>
    <p>Grado sarebbe stato testimone dell’offerta di lavoro ad Arcore che Dell’Utri fece a Mangano. “Una volta eravamo io, Mangano e Cinà (<hi rend="#b">Gaetano Cinà</hi>, coimputato di Dell’Utri deceduto nel 2006) e Dell’Utri ci riferì che Berlusconi cercava uno stalliere. Io guardai Cinà e dissi che era ‘pane’”. Grado spiega che all’epoca aveva “interesse che Mangano lavorasse lì perché avevamo necessità di investire denaro a Milano” . Nel racconto del pentito quegli investimenti si sarebbero realizzati in fretta. “ Un giorno – spiega sempre Grado – Mangano disse che Teresi, mio fratello Nino (Nino Grado, assassinato dai corleonesi nel 1983 ndr) e Bontade investivano denaro proveniente dal traffico di stupefacente. Mangano mi disse che lui stesso aveva fatto diversi viaggi consegnando denaro personalmente a Dell’Utri”.</p>
    <p>Quei viaggi lo stalliere dell’ex premier li faceva “in macchina, dove aveva un nascondiglio nel portabagagli. I soldi – spiega sempre Grado – erano portati a Dell’Utri che poi li investiva a Milano 1 e Milano 2”. Il collaboratore di giustizia spende qualche parola anche su Dell’Utri, che “ era amico di Mangano, Teresi e Bontade”, mentre lui non aveva “voluto mai frequentarlo perche faceva traffici che a me non interessavano”. Quindi racconta di una cena avvenuta tra il 1975 e il 1981 al ristorante Ai quattro Mori vicino ad Arcore. “Dell’Utri e Mangano si davano del tu – ricorda Grado – e giunti al caffè si misero a parlare di investimenti di proventi di droga attraverso consegne di denaro che Mangano portava a Milano”.</p>
    <p>Secondo il racconto del collaboratore di giustizia, Cosa Nostra si sarebbe spesa anche per proteggere Berlusconi, che tra il 1978 e il 1981 avrebbe ricevuto <hi rend="#b">minacce</hi> dalla ‘ndrangheta. “Un giorno a casa di Bontade arrivò Mimmo Teresi e disse che erano arrivate telefonate minatorie a Berlusconi da parte dei <hi rend="#b">calabresi</hi>. Teresi andò da <hi rend="#b">Mazzaferro</hi> (capo di una cosca di ‘ndranghetisti molto attiva in Lombardia negli anni ottanta, ndr) e poi disse che era tutto a posto e Berlusconi non venne più minacciato”. Secondo Grado, il boss Teresi “si interessò per salvaguardare i rapporti e i loro investimenti”.</p>
    <p>Solo che dopo la guerra di mafia gli investimenti fatti dai boss palermitani rischiavano di andare perduti. <hi rend="#b">Totò Riina</hi>, a capo della fazione dei corleonesi, voleva impadronirsi del denaro investito a Milano dalle famiglie sconfitte. Mangano, secondo Grado, fu uno dei primi a passare dalla parte dei vincitori, ed è per questo che lo stesso Grado ha raccontato di essersi attivato per farlo assassinare da tale <hi rend="#b">Bruno Rossi</hi>, un presunto killer della camorra oggi collaboratore di giustizia, che interrogato dai pm ha confermato la versione dell’ex braccio destro di Bontade. In seguito il progetto assassino sull’asse mafia – camorra non andò mai in porto.</p>
    <p>Il pg Patronaggio, stamattina, ha chiesto di sentire sia Grado che Rossi durante il processo contro Dell’Utri, mettendo a disposizione delle parti i verbali dei due collaboratori di giustizia. Il presidente della corte Raimondo Lo Forti ha aggiornato il dibattimento al 17 ottobre, data in cui verrà ascoltato come teste il banchiere <hi rend="#b">Giovanni Scilabra</hi>, che ha raccontato di aver ricevuto da parte di Dell’Utri e di <hi rend="#b">Vito Ciancimino</hi> alcune richieste di prestito per Silvio Berlusconi negli anni ’80.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>