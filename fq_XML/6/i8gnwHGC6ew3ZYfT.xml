<doc sitename="Il Fatto Quotidiano" title="Umberto Bossi: &quot;Io e Berlusconi potremmo tornare. E nella Lega comando ancora io&quot; - Il Fatto Quotidiano" author="Davide Vecchi" date="2012-07-10" url="http://www.ilfattoquotidiano.it/2012/07/10/umberto-bossi-io-e-berlusconi-potremmo-tornare-e-nella-lega-comando-ancora-io/289026/" hostname="ilfattoquotidiano.it" description="Formigoni per ora resta lì, ha dimostrato di non essere legato a Roma. Poi si vedrà: se dovrà pagare pagherà, ma noi non lo facciamo cadere. Non ancora”. Avrà pure perso la guida della Lega Nord, ma Umberto Bossi conserva piglio e modi da Capo. L’incognita vera è quale potere effettivo abbia, quanto le sue …" categories="Politica" tags="Francesco Belsito;Lega;Roberto Maroni;Silvio Berlusconi;Umberto Bossi" fingerprint="b9bd517fe9ae900c">
  <main>
    <head rend="h1">Umberto Bossi: “Io e Berlusconi potremmo tornare. E nella Lega comando ancora io”</head>
    <p>Intervista al fondatore del Carroccio, oggi presidente del partito: "Maroni alla Regione? Faccia il segretario, non è facile. Formigoni resta fino al 2013. Il Cavaliere ci ha dato molto, sarà la storia a fare i conti. Gli epurati della Lega? Forse troppi, gli ho detto di scrivermi. Mio figlio Renzo? Gli ho dato quattro ceffoni, si metterà a posto"</p>
    <graphic src="https://st.ilfattoquotidiano.it/wp-content/uploads/2012/05/bossi-maroni-interna-nuova.jpg"/>
    <p>Formigoni per ora resta lì, ha dimostrato di non essere legato a Roma. Poi si vedrà: se dovrà pagare pagherà, ma noi non lo facciamo cadere. Non ancora”. Avrà pure perso la guida della<hi rend="#b"> Lega Nord</hi>, ma <hi rend="#b">Umberto Bossi</hi> conserva piglio e modi da Capo. L’incognita vera è quale potere effettivo abbia, quanto le sue parole possano effettivamente influenzare la linea del nuovo Carroccio guidato da <hi rend="#b">Roberto Maroni</hi>. Poco, stando al nuovo statuto. Ma per lui “questo è secondario: io e Roberto decideremo tutto insieme, sono il presidente e siamo uguali”. Il resto della frase la indica col dito: “Umberto Bossi la Lega sei tu”. La scritta è su uno striscione, esposto davanti alla sede di via Bellerio quando il Senatur si dimise da segretario, e domenica sera srotolato alla festa del Carroccio in un paesino della Bassa bresciana, Castelcovato. La sua prima uscita pubblica dopo il congresso che lo ha messo ai margini del movimento , la prima occasione utile per intervistarlo. Un comizio di venti minuti davanti a un centinaio di leghisti, poi la cena con alcuni militanti e gli esponenti locali del partito. <hi rend="#b">Rosi Mauro</hi> non è più la sua ombra e non c’è neanche il fido <hi rend="#b">Roberto Calderoli</hi>, “si vede che sta male”, sussurra Bossi mentre firma autografi su magliette bianche con scritte verdi che i militanti in coda gli mettono davanti.</p>
    <p><hi rend="#b">Presidente…</hi><lb/>Sono ancora il Capo.</p>
    <p><hi rend="#b">Mi diceva di Formigoni</hi>. <lb/>Resta lì fino alle politiche, credo primavera 2013 e accorperemo le regionali.</p>
    <p><hi rend="#b">E candiderete Maroni alla presidenza della Lombardia.</hi><lb/>Lui ora è segretario e ha molte cose da fare, anche se ha venti persone con lui e io l’aiuto, ma il governatore si fa a tempo pieno.</p>
    <p><hi rend="#b">Salvini ha chiesto a Formigoni di lasciare l’incarico in Expo anche per questo, per concentrarsi solo sulla Regione.</hi><lb/>Ce ne sono tante di persone valide che si possono candidare, ancora è presto per parlarne, ma ognuno deve fare il suo lavoro.</p>
    <p><hi rend="#b">Lei fa il presidente, quindi da statuto può solo decidere sui ricorsi degli espulsi, o sbaglio?</hi><lb/>Ora devo capire bene, con Daniele (Molgora, ndr) stiamo già lavorando per vedere caso per caso quelli che sono stati cacciati, se era giusto o se sono stati vittime di qualche errore. So che molti hanno da ridire, anche qui stasera mi hanno avvicinato una decina lamentandosi. Gli ho detto di scrivermi che sistemo tutto io.</p>
    <p><hi rend="#b">Se Francesco Belsito e Rosi Mauro dovessero far ricorso, lei che farà?</hi><lb/>Tutto il casino l’avete montato voi giornalisti e la magistratura, ma poi quello lì non è stato arrestato. Lusi è finito in carcere e il nostro amministratore no. Significa che è stata una montatura, a Roma noi non appoggiamo questo governo e qualcun altro ha voluto colpirci così, perché armi oneste non ne avevano, continuiamo a far paura.</p>
    <p><hi rend="#b">Qualcun altro? A chi si riferisce? Al Viminale fino a novembre guidato da Maroni?</hi><lb/>Potevano informarci, eravamo al governo, questo qui (Belsito, ndr) ci rubava i soldi e nessuno ci ha detto niente. A Roma ti si avvicinano per sussurrarti “oh succede questo”, “guarda che coso lì tra poco lo beccano” e a noi nessuno ci ha detto niente? Puzza. Ma ormai è andata così, ora dobbiamo pensare a lavorare e recuperare la nostra gente. Io non appoggio nessuno di quelli che litigano… che vogliono litigare.</p>
    <p><hi rend="#b">Chi sono? Leoni? Quelli che facevano parte del cosiddetto cerchio magico?</hi><lb/>Fesserie, dobbiamo pensare a impegnarci. Noi le cose le facciamo, la Lega per me è un figlio, ho fatto quello che dovevo perché altrimenti altri fermavano il nostro progetto. La Lega oggi non siamo né io né Maroni, ma è quello che riusciremo a fare per la nostra gente.</p>
    <p><hi rend="#b">Se cancellate Pontida e la cerimonia dell’ampolla con l’acqua del Po, perderete altri consensi?</hi><lb/>È una cazzata dei giornali, non si può cancellare Pontida, è impossibile. Come il Va’ pensiero, sono cose sacre, intoccabili per ogni leghista.</p>
    <p><hi rend="#b">Il partito è al minimo storico.</hi><lb/>Questo governo qui riduce il Paese allo zero e la Padania paga ancora e sempre di più, abbiamo sbagliato a lasciare.</p>
    <p><hi rend="#b">Non pensa che uno dei motivi per cui Maroni è diventato segretario, oltre alla gestione Belsito, ai soldi del partito ai suoi figli, sia proprio il suo aver appoggiato acriticamente Berlusconi?</hi><lb/>Berlusconi ci ha dato molto.</p>
    <p><hi rend="#b">Soldi per la sede e il simbolo?</hi> Sono cazzate, cazzate di voi giornalisti. Abbiamo fatto il federalismo fiscale prima di tutto. Poi Tremonti e Napolitano l’hanno fatto slittare, ma ci sarebbe già. E la risposta alla Ue, la lettera l’abbiamo scritta io e Berlusconi a casa sua a Roma. Noi l’Imu non l’avremo mai messa e avremo fatto meglio. Ormai sarà la storia a fare i conti.</p>
    <p><hi rend="#b">A proposito di Imu: Maroni l’ha pagata, e lei?</hi><lb/>Ma boh, questa era una ratina, ma se devo dico di non far pagare le tasse, altro che Imu.</p>
    <p><hi rend="#b">Quanto tempo è che non vi sentite con Berlusconi?</hi><lb/>Mi ha chiamato per lo scandalo lì: sono stato massacrato dai tribunali, io e la mia famiglia. Lui è sensibile.</p>
    <p><hi rend="#b">Berlusconi ha detto che non si ritira ed è pronto a candidarsi di nuovo. Dobbiamo aspettarci il ritorno dell’asse Arcore-Gemonio?</hi> Eh eh… sarebbe un buon segnale, ma è ancora troppo presto e dipende se cambiano la legge elettorale o no. A noi il Porcellum andrebbe ancora bene, parlare di alleanze è prematuro. Ho visto che qualcuno pensa al Pd, altri parlano con Alfano. Dobbiamo metterci d’accordo.</p>
    <p><hi rend="#b">Lei è presidente, da Statuto non può decidere le alleanze da solo.</hi><lb/>Mai deciso da solo, ne parleremo. Io sono qui da sempre, abbiamo cambiato la storia, mi ascoltano, mi ascoltano. Poi decideremo insieme, ma conosco bene tutti, amici e nemici.</p>
    <p><hi rend="#b">Nel 1994 quando fece cadere il governo Berlusconi il nemico era Maroni, tanto che al congresso straordinario di Milano quell’anno gli disse: “Il coraggio non lo vendono al supermercato”</hi>. <lb/>Volevo cacciarlo, viene da sinistra, polemizzava. Ma è stato bravo.</p>
    <p><hi rend="#b">A quanto pare ha anche trovato il coraggio: l’ha sfidata ed è diventato segretario riorganizzando totalmente il partito</hi>. Non è solo, ci sono io. E non è facile, tanto che ha distribuito incarichi a tutti. Tenere insieme la Lega è difficilissimo, di coraggio ne serve tanto. Veneti, lombardi poi i piemontesi e giù ormai siamo arrivati in Umbria.</p>
    <p><hi rend="#b">Di tutto quello che è successo, cosa le dispiace di più?</hi>Non essermi candidato, non essere più segretario.</p>
    <p><hi rend="#b">Ricandiderebbe suo figlio Renzo?</hi><lb/>Erano tutti d’accordo e hanno aiutato tutti a farlo vincere. Gli ho dato quattro ceffoni, si metterà a posto perché alla fine non ci sarà nulla. Ma è stato difficile.</p>
    <p><hi rend="#b">Cosa?</hi><lb/>Tutto. Quando il Papa ha detto messa a Milano io sono andato. Mi ha visto Bagnasco ed è venuto a salutarmi. “Come va?” mi chiede e io rispondo “male”, lui insiste gentile “e la famiglia?” e io “peggio”. M’ha quasi fatto piangere. Ora è passata, ripartiamo. Mai mula’…”.</p>
    <p>Da <hi rend="#i">Il Fatto Quotidiano</hi> del 10 luglio 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>