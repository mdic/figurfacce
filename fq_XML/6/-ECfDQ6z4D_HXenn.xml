<doc sitename="Il Fatto Quotidiano" title="Manifesti anti pm, Lassini riceve avvisodi garanzia, ma insiste: &quot;Non mi dimetto&quot; - Il Fatto Quotidiano" author="RQuotidiano" date="2011-05-04" url="http://www.ilfattoquotidiano.it/2011/05/04/108995/108995/" hostname="ilfattoquotidiano.it" description="“Se sarò eletto penso che innanzitutto vada rispettata la volontà degli elettori: la mia sarebbe di restare al mio posto”. All’indomani dell’avviso di garanzia inviatogli dalla procura di Milano per vilipendio dell’ordine giudiziario, Roberto Lassini, il candidato Pdl al consiglio comunale e autore dei manifesti anti-pm, non molla. Anzi, rilancia: “Penso anche che durante la …" categories="Politica" tags="Brigate Rosse;Elezioni;Milano;Palazzo Marino;Roberto Lassini;Silvio Berlusconi" fingerprint="4a80b2accde303fd">
  <main>
    <head rend="h1">Manifesti anti pm, Lassini riceve avviso<lb/>di garanzia, ma insiste: “Non mi dimetto”</head>
    <p>“Se sarò eletto penso che innanzitutto vada rispettata la volontà degli elettori: la mia sarebbe di restare al mio posto”. All’indomani dell’avviso di garanzia inviatogli dalla procura di <hi rend="#b">Milano </hi>per vilipendio dell’ordine giudiziario, <hi rend="#b">Roberto Lassini</hi>, il candidato Pdl al consiglio comunale e autore dei manifesti anti-pm, <ref target="http://www.ilfattoquotidiano.it/2011/04/22/lassini-%E2%80%9Cdimettermi-berlusconi-e-con-me%E2%80%9D/106318/">non molla</ref>. Anzi, rilancia: “Penso anche che durante la campagna elettorale andrò certamente a qualche comizio della <hi rend="#b">Moratti</hi>“. Proprio il sindaco che, insieme ai vertici del partito, gli ha chiesto ufficialmente di ritirarsi. Non potendolo depennare dalle liste elettorali ormai presentate, la linea del Pdl era stata chiara: Lassini rinunci alla campagna elettorale e prometta di dimettersi, se verrà eletto. Ma il candidato conferma ai microfoni de ‘La Zanzara’, su Radio24, la sua intenzione di sedere a <hi rend="#b">palazzo Marino</hi>. E racconta della riconciliazione tra la sua famiglia e il sindaco, durante <ref target="http://www.ilfattoquotidiano.it/2011/05/04/milano-mille-donne-a-cena-per-berlusconiniente-olgettine-solo-amiche-delle-amiche/108882/">la cena di martedì</ref><ref target="http://www.ilfattoquotidiano.it/2011/05/04/milano-mille-donne-a-cena-per-berlusconiniente-olgettine-solo-amiche-delle-amiche/108882/"> con mille donne del Pdl</ref>. “Tra le partecipanti c’era anche mia moglie e la Moratti l’ha abbracciata con piacere”.</p>
    <graphic src="https://img.youtube.com/vi/GzgpxVmXN60/maxresdefault.jpg"/>
    <p>Sull’indagine che lo vede coinvolto Lassini dichiara: “Penso che non ci siano i presupposti per poter procedere in sede penale: si tratta di reati d’opinione, non chiari”. Il reato di vilipendio, di cui è accusato, per Lassini “andrebbe eliminato certamente, tanto è vero che si fa fatica a trovare della giurisprudenza a riguardo”. Ma intanto l’autore dei manifesti anti-magistrati potrebbe essere interrogato. Proprio da quei pm milanesi che paragonava ai terroristi.</p>
    <p>‘<hi rend="#b">Via le Br dalle procure</hi>‘ stava scritto sui cartelloni affissi in vari punti della città. “Io nei manifesti ho interpretato le parole di Berlusconi. I toni alti di Berlusconi sono necessari per attirare l’attenzione sul tema della giustizia. Gli slogan e i toni sono molto simili”. Ancora una volta Lassini conferma che l’ispirazione per i manifesti gli è arrivata dal presidente del Consiglio, che oggi a ‘Porta a porta’ ha nuovamente parlato di “magistratura eversiva”. “Quando mi ha chiamato lo ha fatto senza intermediari – continua a raccontare il candidato -e quando ho sentito la sua voce io mi sono anche commosso”. Lassini per il momento non risulta indagato: i magistrati dovrebbero inviare nei prossimi giorni la richiesta al ministro della Giustizia per ottenere la necessaria autorizzazione. Insieme al candidato Pdl, a essere raggiunto dall’avviso è stato anche <hi rend="#b">Giacomo Di</hi><hi rend="#b">Capua</hi>, ex capo della segreteria del coordinatore lombardo del partito, <hi rend="#b">Mario Mantovani</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>