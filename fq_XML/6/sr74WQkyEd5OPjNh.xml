<doc sitename="Il Fatto Quotidiano" title="Moratti: &quot;Abbiamo sbagliato i toni&quot; - Il Fatto Quotidiano" author="RQuotidiano" date="2011-05-17" url="http://www.ilfattoquotidiano.it/2011/05/17/moratti-abbiamo-sbagliato-i-toni/111895/" hostname="ilfattoquotidiano.it" description="“Abbiamo sbagliato i toni di questa campagna elettorale”. Il mea culpa, invocato da Ignazio La Russa, arriva da Letizia Moratti alla fine del pomeriggio. E’ servito un colloquio mattutino con Silvio Berlusconi e una riunione con i vertici del partito nel pomeriggio, per convincere il sindaco uscito sconfitto dal primo turno a fare marcia indietro. …" categories="Politica" tags="Elezioni;Elezioni 2011;Letizia Moratti;Silvio Berlusconi" fingerprint="2a348f6dfcd10076">
  <main>
    <head rend="h1">Moratti: “Abbiamo sbagliato i toni”</head>
    <p><ref target="http://www.ilfattoquotidiano.it/wp-content/uploads/2011/05/small_110518-110237_To180511est_1012.jpg"/>“Abbiamo sbagliato i toni di questa campagna elettorale”. Il mea culpa, invocato da <graphic src="http://www.ilfattoquotidiano.it/wp-content/uploads/2011/05/small_110518-110237_To180511est_1012.jpg" title="moratti_interna"/></p>
    <p><hi rend="#b">Ignazio La Russa</hi>, arriva da Letizia Moratti alla fine del pomeriggio. E’ servito un colloquio mattutino con</p>
    <p><hi rend="#b">Silvio Berlusconi</hi>e una riunione con i vertici del partito nel pomeriggio, per convincere il sindaco uscito sconfitto dal primo turno a fare marcia indietro. Evidente il riferimento all’attacco al candidato del centrosinistra</p>
    <p><hi rend="#b">Giuliano Pisapia</hi>, nell’ormai noto confronto tv su Sky. Ma le scuse all’avversario non sono ancora arrivate. Piuttosto, come ha detto il coordinatore regionale del Pdl,</p>
    <p><hi rend="#b">Mario Mantovani</hi>, “ci adeguiamo” ai toni bassi.</p>
    <p>Ma le dichiarazioni di Moratti appaiono forse arrivare fuori tempo massimo. Le due settimane di campagna elettorale in vista del ballottaggio vedranno dunque, almeno nelle intenzioni, un’altra candidata sindaca. L’intenzione è di una campagna quasi porta a porta. “Voglio rimettermi in gioco”, ha detto parlando con i giornalisti davanti casa sua. “Conosco bene i vostri problemi e le vostre preoccupazioni per essere stata il vostro sindaco. A molte di queste preoccupazioni abbiamo iniziato a dare risposte, e non voglio fare altro che continuare. Ci metto tutta me stessa”. Innanzitutto, ha spiegato, “ho fatto una riflessione con me stessa, poi con il presidente, con i partiti, ascoltando le persone”. Alla domanda se Berlusconi sia d’accordo con questa strategia, Moratti ha replicato “rispondo alla mia coscienza e ai miei concittadini prima di tutto. Questa è la posizione che ho scelto”. Ancora una volta il sindaco ha aperto ai moderati, in particolare al <hi rend="#b">Terzo Polo</hi>. “Il dato politico delle urne – ha concluso – è stato inequivocabile. Credo che apra una fase nel centrodestra in cui si deve tornare a parlare al cuore delle persone. Voglio rimettermi in gioco per rafforzare la collaborazione di tutte le forze moderate che hanno bisogno di tornare a credere, a pensare in modo positivo per il loro futuro, di tutti coloro che si sono spesi per questa città e rappresentano una parte dei moderati”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>