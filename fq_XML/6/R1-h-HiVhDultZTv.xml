<doc sitename="Il Fatto Quotidiano" title="Inchiesta escort, il procuratore di Bari Laudati indagato: &quot;Favorì Berlusconi&quot; - Il Fatto Quotidiano" author="RQuotidiano" date="2012-09-25" url="http://www.ilfattoquotidiano.it/2012/09/25/inchiesta-escort-procuratore-di-bari-laudati-indagato-per-favoreggiamento-a-berlusconi/363370/" hostname="ilfattoquotidiano.it" description="Il procuratore di Bari, Antonio Laudati, è accusato di favoreggiamento personale nei confronti di Silvio Berlusconi, in relazione al “caso escort”. E’ quanto emerge dall’avviso di chiusura indagini inviato oggi dalla Procura di Lecce al magistrato e a un collega, l’ex pm Giuseppe Scelsi, ora in servizio alla Corte di Appello di Bari. La vicenda è quella …" categories="Giustizia" tags="Antonio Laudati;Caso Escort Bari;Gianpaolo Tarantini;Silvio Berlusconi" fingerprint="e688d72579bed73d">
  <main>
    <head rend="h1">Inchiesta escort, il procuratore di Bari Laudati indagato: “Favorì Berlusconi”</head>
    <graphic src="https://st.ilfattoquotidiano.it/wp-content/uploads/2012/08/berlusconi-silvio-interna-nuova.jpg"/>
    <p>Il <hi rend="#b">procuratore di Bari</hi>, <hi rend="#b">Antonio Laudati</hi>, è accusato di<hi rend="#b"> favoreggiamento</hi> personale nei confronti di <hi rend="#b">Silvio Berlusconi</hi>, in relazione al “caso escort”. E’ quanto emerge dall’<hi rend="#b">avviso di chiusura indagini</hi> inviato oggi dalla <hi rend="#b">Procura di Lecce</hi> al magistrato e a un collega, l’ex pm <hi rend="#b">Giuseppe Scelsi</hi>, ora in servizio alla Corte di Appello di Bari. La vicenda è quella <ref target="http://www.ilfattoquotidiano.it/2011/09/20/caso-escort-il-procuratore-laudati-indagato-a-lecce-avrebbe-ostacolato-linchiesta/158635/">relativa alla gestione dell’inchiesta sulle escort che l’imprenditore barese Giampaolo Tarantini procurava all’ex presidente del Consiglio</ref> per le feste nelle sue residenze. Secondo l’accusa, Laudati avrebbe “aiutato” l’allora premier Berlusconi, il “<hi rend="#b">fruitore delle prestazioni sessuali</hi>” si legge nell’avviso, a eludere le indagini “dirette ad accertare anche l’eventuale suo concorso nei suddetti reati”. Proprio Scelsi, titolare dell’inchiesta escort, aveva denunciato di aver ricevuto pressioni, tra il 2008 e il 2009, perché l’inchiesta fosse insabbiata. <ref target="http://www.ilfattoquotidiano.it/2011/10/15/il-procuratore-generale-contro-laudati%E2%80%9Cindago-su-scelsi-attraverso-la-finanza%E2%80%9D/163970/">Le accuse di Scelsi furono ribadita davanti al Csm nell’ottobre del 2011 dal procuratore generale di Bari Antonio Pizzi</ref>. Laudati avrebbe così favorito anche gli altri indagati, compreso Tarantini.</p>
    <p>In particolare, a Laudati viene contestato di aver disposto “arbitrariamente”, il 26 giugno 2009, due mesi e mezzo prima di insediarsi nell’incarico di procuratore di Bari, che le indagini sulle escort portate da Tarantini nelle residenze di Berlusconi “venissero <hi rend="#b">sospese</hi> e non si adottasse alcuna iniziativa fino a quando non avesse assunto le funzioni” di capo della procura. L’incontro avvenne nella scuola allievi della Guardia di finanza di Bari alla presenza del pm inquirente, Giuseppe Scelsi, e di ufficiali della Guardia di finanza a cui erano state delegate le indagini. L’insediamento di Laudati avvenne il 9 settembre 2009.</p>
    <p>Dando quelle disposizioni “con abuso dei poteri e <hi rend="#b">violazione dei doveri di magistrato</hi>”, secondo l’accusa Laudati ha impedito “l’assunzione di sommarie informazioni dalle altre <hi rend="#b">escort non ancora ascoltate</hi>” e ha causato “ritardo e intralcio nello svolgimento delle investigazioni”. Questo a causa “della maggiore difficoltà di accertamento di fatti e circostanze conseguente alla maggiore distanza temporale del momento investigativo dal loro verificarsi”. Così si sarebbe concretizzato il reato di<hi rend="#b"> favoreggiamento personale aggravato</hi> contestato al procuratore di Bari.</p>
    <p>Laudati avrebbe quindi – è scritto nell’avviso di conclusione delle indagini – “aiutato Gianpaolo Tarantini e gli altri indagati” ad “eludere le indagini” nel procedimento per favoreggiamento e sfruttamento della prostituzione delle “cosiddette escort” avviato dal pm Giuseppe Scelsi, “nel quale era coinvolto quale <hi rend="#b">fruitore delle prestazioni sessuali</hi> il presidente del Consiglio dei ministri, on.Silvio Berlusconi (al fine di favorire indirettamente quest’ultimo <hi rend="#b">preservandone l’immagine istituzionale</hi>) e aiutato anche quest’ultimo a eludere le suddette indagini, dirette ad accertare anche l’eventuale suo concorso nei suddetti reati”.</p>
    <p>L’accusa di favoreggiamento è lo sviluppo dell’inchiesta aperta dalla Procura di Lecce in quanto competente per reati che coinvolgono i colleghi di Bari. Laudati è indagato anche per <hi rend="#b">abuso d’ufficio</hi>, accusa che tocca anche al collega-rivale Scelsi. Laudati, in particolare, è accusato di aver costituito un ‘team’ di militari della <hi rend="#b">Guardia di Finanza</hi> che avrebbe avuto l’incarico di lavorare esclusivamente ai suoi ordini. Secondo quanto si è appreso, anche a <hi rend="#b">quattro giornalisti</hi> e due direttori di testate è stato notificato l’avviso di conclusione indagini, con l’accusa di <hi rend="#b">diffamazione</hi> a mezzo stampa.</p>
    <p>Tra i cronisti indagati c’è <hi rend="#b">Gianni Lannes</hi>, accusato di aver offeso in un articolo la reputazione di Laudati, del presidente della Regione Puglia <hi rend="#b">Nichi Vendola </hi>e dell’allora capo di gabinetto Francesco Manna. L’articolo faceva riferimento a un finanziamento concesso dalla Regione ad un convegno sulla giustizia organizzato da Laudati. Gli altri articoli ritenuti diffamatori per la reputazione del procuratore Laudati sono quelli della cronista di Repubblica-Bari, <hi rend="#b">Mara Chiarelli</hi>, (di omesso controllo risponde il direttore del quotidiano Ezio Mauro), di <hi rend="#b">Massimiliano Scagliarini</hi> de ‘La Gazzetta del Mezzogiorno’ e di<hi rend="#b"> Nazareno Dinoi</hi> del ‘Corriere del Mezzogiorno-Puglia’ (di omesso controllo è accusato il direttore della testata, Marco De Marco).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>