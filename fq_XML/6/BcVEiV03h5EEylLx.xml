<doc sitename="Il Fatto Quotidiano" title="Merkel: &quot;Torna Berlusconi? Sono democratica e mi occupo di Germania&quot; - Il Fatto Quotidiano" author="RQuotidiano" date="2012-09-17" url="http://www.ilfattoquotidiano.it/2012/09/17/merkel-ritorno-di-berlusconi-sono-democratica-e-mi-concentro-sulla-germania/354614/" hostname="ilfattoquotidiano.it" description="Preoccupata del possibile ritorno di Silvio Berlusconi? “Io sono una politica democratica. E mi concentro sulla Germania e sui fatti concreti”. Così la cancelliera Angela Merkel, in conferenza stampa a Berlino, risponde a una domanda sulla possibile nuova candidatura del Cavaliere alla guida dell’Italia. Merkel è intervenuta sul nodo degli aiuti europei anticrisi. La Bce “non …" categories="Mondo" tags="Angela Merkel;Germania;Silvio Berlusconi" fingerprint="dfaad77ad80c1d16">
  <main>
    <head rend="h1">Merkel: “Torna Berlusconi? Sono democratica e mi occupo di Germania”</head>
    <p>Preoccupata del possibile ritorno di <hi rend="#b">Silvio Berlusconi</hi>? “Io sono una politica democratica. E mi concentro sulla <hi rend="#b">Germania</hi> e sui fatti concreti”. Così la cancelliera <hi rend="#b">Angela Merkel</hi>, in conferenza stampa a Berlino, risponde a una domanda sulla possibile nuova <hi rend="#b">candidatura</hi> del Cavaliere alla guida dell’Italia. Merkel è intervenuta sul nodo degli aiuti europei <hi rend="#b">anticrisi</hi>. La <hi rend="#b">Bce</hi> “non dovrebbe avventurarsi nel regno della <hi rend="#b">politica fiscale</hi>“, ha affermato. A proposito dell’opposizione del presidente della <hi rend="#b">Bundesbank</hi>, Jens Weidmann, al programma di acquisto di titoli di Stato varato da Francoforte (il cosiddetto “<hi rend="#b">piano anti-spread</hi>“), Merkel ha affermato in conferenza stampa che “Weidmann si preoccupa perché venga assicurata una soluzione sostenibile alla crisi” e che ha comunque il pieno diritto di “esprimere in pubblico la sua opinione”. </p>
    <p>La cancelliera ha anche affermato di non aver mai discusso con il presidente del Consiglio <hi rend="#b">Mario Monti</hi> di un’eventuale richiesta di aiuti economici dell’Italia all’eurozona. Mentre ”ci sono stretti contatti con Atene e io mi auguro che si siano fatti buoni passi avanti. Ho detto al premier greco che mi auguro che la Grecia resti nell’eurozona. Ho detto che deve rispettare suoi impegni e che aspettiamo il rapporto della Troika”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>