<doc sitename="Il Fatto Quotidiano" title="&quot;Con il Bunga Bunga ci hai rovinati&quot;. Il sindaco Pdl di Sassuolo sfida Berlusconi - Il Fatto Quotidiano" author="Felicia Buonomo" date="2011-06-23" url="http://www.ilfattoquotidiano.it/2011/06/23/con-il-bunga-bunga-ci-hai-rovinati-il-sindaco-di-sassuolo-del-pdl-sfida-berlusconi/123105/" hostname="ilfattoquotidiano.it" description="C’è un sindaco, a Sassuolo, a fare da apripista. È il primo uomo del Pdl con un incarico pubblico di un certo rilievo (Sassuolo è" categories="Emilia Romagna" tags="Angelino Alfano;Bunga Bunga;Carlo Giovanardi;Isabella Bertolini;Lega;Modena;PDL;Primarie;Psi;Silvio Berlusconi;Tangentopoli" fingerprint="7886631c63440531">
  <main>
    <head rend="h1">“Con il Bunga Bunga ci hai rovinati”. Il sindaco Pdl di Sassuolo sfida Berlusconi</head>
    <p><ref target="http://www.ilfattoquotidiano.it/wp-content/uploads/2011/06/caselli_er.jpg"/>C’è un sindaco, a Sassuolo, a fare da apripista. È il primo uomo del Pdl con un incarico pubblico di un certo rilievo (Sassuolo è comunque un polo industriale importante e conta qualcosa come 45.000 abitanti) che si mette pubblicamente contro quello che era il capo mai discusso prima d’ora, <graphic src="http://www.ilfattoquotidiano.it/wp-content/uploads/2011/06/caselli_er.jpg" title="caselli_er"/></p>
    <p><hi rend="#b">Silvio Berlusconi</hi>.</p>
    <p>“<hi rend="#b">Il bunga bunga ci ha rovinati, basta cene di gala</hi>” sono le parole di <hi rend="#b">Luca Caselli, primo cittadino di Sassuolo</hi> (in quota Pdl, ex Alleanza Nazionale), cuore del distretto ceramico, che nelle ultime amministrative (nel 2009) ha strappato la cittadina della provincia modenese all’egemonia rossa.</p>
    <p>Ed oggi, con l’intento di <hi rend="#b">tappare i buchi della politica</hi>, dopo gli scandali targati Berlusconi e spossato dai privilegi di cui i parlamentari godono, Caselli punta il dito senza remore contro i vertici del suo stesso partito, reo di aver perso la bussola della rappresentanza popolare, per “affogare” nel mare dei privilegi. Caselli ricorda (al fianco di <hi rend="#b">Stefano Barberini, capogruppo Lega Nord</hi>, con il quale pensa ad una nuova fase politica di rilancio), quando qualche mese fa ha deciso di “dirla tutta” ai consiglieri regionali e ai parlamentari modenesi del Pdl, invitandoli a girare “tra i marciapiedi dove camminano i cittadini con le carrozzine dei loro figli. Qui ho avuto una grande levata di scudi – afferma caustico Caselli come un fiume in piena – Il governo ha avuto una grave carenza di comunicazione su quanto fatto finora e, soprattutto, <hi rend="#b">il bunga bunga ha portato via credibilità</hi>: per i politici del nostro partito ci vogliono <hi rend="#b">meno cene di gala</hi>. In parlamento c’è gente che non ha mai amministrato neanche un condominio”.</p>
    <p>Non fa sconti a nessuno l’arrembante <hi rend="#b">36enne Caselli</hi>, avvocato libero professionista, dal 1995 consigliere comunale a Sassuolo e dal 2004 anche consigliere provinciale, attualmente membro del comitato provinciale del Pdl di Modena.</p>
    <p>Riguardo all’organizzazione del partito, dunque, mentre il collega <hi rend="#b">Andrea Leoni (consigliere regionale Pdl) </hi>parlava di primarie per tematiche oggetto di possibili disegni di legge, Caselli si lascia andare e confessa l’esigenza di dare vita a delle <hi rend="#b">vere e proprie primarie per scegliere il candidato giusto per vincere</hi>, in perfetto stile Pd (è persino presente una petizione per le primarie del Pdl sul sito <ref target="http://www.firmiamo.it/primarie-per-il-pdl">www.firmiamo.it/primarie-per-il-pdl</ref> che, tra le 1175 firme finora raggiunte, conta anche quella di Luca Caselli).</p>
    <p>Nei giorni scorsi, infatti, in toni ben più morbidi, da <hi rend="#b">Modena</hi> erano già arrivati segnali precisi che mettevano in discussione la leadership di Berlusconi e della classe dirigente attuale del Pdl. Andrea Leoni,<ref target="http://www.ilfattoquotidiano.it/2011/06/19/da-modena-i-rottamatori-del-pdl-primarie-e-parlamentari-con-un-curriculum-serio/120068/"> come scritto già dal fattoquotidiano.it,</ref> infatti, presto presenterà ad </p>
    <p><hi rend="#b">Angelino Alfano</hi>, futuro segretario di partito, la propria proposta di riforma del partito:</p>
    <p><hi rend="#b">primarie tematiche</hi>,</p>
    <p><hi rend="#b">congressi ogni tre anni</hi>per eleggere il coordinatore comunale, provinciale, regionale e nazionale;</p>
    <p><hi rend="#b">limite di tre mandati consecutivi</hi>sia per i ruoli di partito, sia nelle istituzioni di ogni ordine e grado; possibilità di</p>
    <p><hi rend="#b">candidarsi</hi>come parlamentare o consigliere regionale solo dopo un’esperienza amministrativa. Insomma la pretesta che nel Pdl vi fossero parlamentari e consiglieri regionali che vantassero un curriculum serio, dove a premiarsi era la gavetta e/o la militanza. Senza contare che il limite dei tre mandati darebbe il ben servito sia ad</p>
    <p><hi rend="#b">Isabella Bertolini</hi>che a</p>
    <p><hi rend="#b">Carlo Giovanardi</hi>, ben oltre i tre mandati parlamentari.</p>
    <p>I toni di Caselli invece, sono più caustici e, pur annunciando la partecipazione all’iniziativa di Leoni “per portare il mio contributo”, non si esime dal lamentare la difficoltà nel gestire i bilanci degli enti locali, mentre a Roma si “sguazza” in stipendi da capogiro “a cavallo” delle auto blu.</p>
    <p>“Ogni anno dobbiamo fare <hi rend="#b">tagli di un milione o più</hi> – conclude inarrestabile Caselli – Per chiudere il bilancio ci costringono ad <hi rend="#b">aumentare le tariffe o chiudere dei servizi</hi>, mentre i parlamentari hanno <hi rend="#b">auto blu e segretari pagati in nero</hi>: tutto questo deve finire. Noi sindaci abbiamo responsabilità immense e guadagniamo molto meno dei consiglieri regionali, tutto questo per 3000 euro al mese: non è un brutto stipendio, ma lavoriamo anche 13-14 ore al giorno e, confrontato a parlamentari o consiglieri regionali, sono un’inezia. Pensiamo anche ai sindaci di montagna che prendono 800 euro al mese. O cominciamo a fare politica seria a livello locale, oppure ci mandano tutti a casa: la situazione del Pdl a livello nazionale è<hi rend="#b"/>simile a quella che c’era<hi rend="#b"> prima di tangentopoli nel Psi</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>