<doc sitename="Il Fatto Quotidiano" title="L'Espresso: &quot;Ex Dc consegna a pm Firenze documenti sull'ascesa di Berlusconi&quot; - Il Fatto Quotidiano" author="RQuotidiano" date="2012-08-16" url="http://www.ilfattoquotidiano.it/2012/08/16/berlusconi-lespresso-a-pm-firenze-documenti-sulla-costruzione-di-milano-2/327218/" hostname="ilfattoquotidiano.it" description="Un baule pieno di documenti, che sarebbero stati consegnati ai pm della procura di Firenze da Ezio Cartotto, già esponente della Dc milanese e poi consulente di Marcello Dell’Utri quando si trattò di creare Forza Italia, getterebbe ombre sull’ascesa di Silvio Berlusconi e in particolare sui finanziamenti per la costruzione di Milano 2. E’ quanto …" categories="Cronaca" tags="Giulio Andreotti;Marcello Dell’Utri;Silvio Berlusconi;Vito Ciancimino" fingerprint="bdac16fe126e4419">
  <main>
    <head rend="h1">L’Espresso: “Ex Dc consegna a pm Firenze documenti sull’ascesa di Berlusconi”</head>
    <graphic src="https://st.ilfattoquotidiano.it/wp-content/uploads/2012/08/berlusconi-silvio-interna-nuova.jpg"/>
    <p>Un baule pieno di documenti, che sarebbero stati consegnati ai pm della <hi rend="#b">procura di Firenze</hi> da Ezio Cartotto, già esponente della Dc milanese e poi consulente di <hi rend="#b">Marcello Dell’Utri</hi> quando si trattò di creare Forza Italia, getterebbe ombre sull’ascesa di <hi rend="#b">Silvio Berlusconi</hi> e in particolare sui finanziamenti per la <hi rend="#b">costruzione di Milano 2</hi>. E’ quanto rivela L’Espresso. Cartotto, 69 anni, negli anni ’70 come responsabile enti locali della Dc di Milano, avrebbe aiutato Berlusconi a superare gli ostacoli posti dalle nuove<hi rend="#b"> normative urbanistiche</hi>. Cartotto, secondo il settimanale, strinse un rapporto sempre più stretto con il costruttore emergente, riuscendo a raccoglierne <hi rend="#b">sfoghi</hi>,<hi rend="#b"> indiscrezioni</hi> e confidenze di cui oggi racconta. E insieme a documenti inediti, che dice di aver conservato nel baule, Cartotto sarebbe in grado di ricostruire come fu finanziata l’ascesa di Berlusconi.</p>
    <p>All’Espresso Cartotto ha proposto un racconto che parte dalla <hi rend="#b">Banca Rasini,</hi> passa per la<hi rend="#b"> loggia P2</hi> di Licio Gelli e arriva al vertice del<hi rend="#b"> Monte dei Paschi dei Siena</hi>, facendo tappa tra la Svizzera e un istituto italo-israeliano. “La banca fondata dai nobili Rasini – ha detto l’ex Dc all’Espresso – fu acquistata nei primi anni ’70 da Giuseppe Azzaretto, affarista di Misilmeri, periferia di Palermo”, ma la banca “in realtà era controllata da <hi rend="#b">Andreotti</hi>, era la sua banca personale”. Secondo l’ex consulente di Dell’Utri, “Andreotti andava in vacanza tutti gli anni nella villa degli Azzaretto in Costa Azzurra”. Quanto a Milano 2, tra le carte riservate di Cartotto, richiestegli dai magistrati di Firenze, ci sono documenti relativi “ad un <hi rend="#b">aumento di capitale</hi> per Milano 2 nel 1973 quando Berlusconi figurava come dipendente della <hi rend="#b">Edilnord</hi> e la società era controllata da finanziarie svizzere intestate ad una domestica e a un fiduciario”. Cartotto spiega all’Espresso anche di aver conservato tutti i documenti fino ad oggi “per poter dimostrare che Berlusconi ha raccontato bugie fin dall’inizio” e, circa la rottura recente dei suoi rapporti con Berlusconi, aggiunge: “Al processo di Palermo rivelai ai giudici che Dell’Utri negli anni ’70 mi aveva chiesto voti per <hi rend="#b">Vito Ciancimino</hi>. Dell’Utri si arrabbiò e si lamentò con Berlusconi”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>