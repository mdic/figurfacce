<doc sitename="Il Fatto Quotidiano" title="Calcio made in Italy, continua la fuga degli spettatori dagli stadi di Serie A e B - Il Fatto Quotidiano" author="Luca Pisapia" date="2012-11-12" url="http://www.ilfattoquotidiano.it/2012/11/12/calcio-made-in-italy-continua-fuga-degli-spettatori-dagli-stadi-di-serie-a-e-b/411412/" hostname="ilfattoquotidiano.it" description="Il calcio italiano, in crisi di appeal e di risultati a livello continentale, assiste impotente alla fuga degli spettatori dagli stadi. E la desertificazione degli spalti si ripercuote a sua volta, causa minori introiti, sul livello di competitività delle squadre in Europa. Domenica, per esempio, c’erano solamente 12.313 spettatori paganti a San Siro per la …" categories="Sport" tags="Juventus;Legge sugli Stadi;Serie B;Silvio Berlusconi;Tessera del tifoso" fingerprint="88c8dd2e38f86b5b">
  <main>
    <head rend="h1">Calcio made in Italy, continua la fuga degli spettatori dagli stadi di Serie A e B</head>
    <graphic src="https://st.ilfattoquotidiano.it/wp-content/uploads/2012/11/stadio-vuoto-interna.jpg" alt="Stadio"/>
    <p>Il <hi rend="#b">calcio italiano</hi>, in crisi di appeal e di risultati a livello continentale, assiste impotente alla fuga degli <hi rend="#b">spettatori</hi> dagli stadi. E la desertificazione degli spalti si ripercuote a sua volta, causa minori introiti, sul livello di competitività delle squadre in <hi rend="#b">Europa</hi>. Domenica, per esempio, c’erano solamente 12.313 spettatori paganti a San Siro per la sfida del <hi rend="#b">Milan</hi> contro la <hi rend="#b">Fiorentina</hi>, che aggiunti ai poco meno di 24mila abbonati (in netto calo rispetto agli oltre 30mila delle stagioni precedenti, e in assoluto il record negativo dell’era <hi rend="#b">Berlusconi</hi>) riuscivano a stento a riempire lo stadio per metà della sua capienza. <ref target="http://www.worldfootball.net/zuschauer/ita-serie-a-2012-2013/1/">Ma il problema non è certo del Milan, che anzi con 39mila spettatori di media è la seconda squadra con più pubblico dopo l’Inter</ref>. Quello degli spalti vuoti, che si giochi il campionato, la<hi rend="#b"> Champions League</hi>, o sia ospitata la Nazionale, è un problema che coinvolge l’intero paese.</p>
    <p>La situazione è tragica. In<hi rend="#b"> Serie B</hi> la media degli spettatori è di poco superiore ai 5mila a partita, con un’utilizzazione della capienza degli stadi inferiore a un terzo di quella possibile, mentre negli altri tre grandi campionati europei (<hi rend="#b">Germania</hi>, <hi rend="#b">Inghilterra</hi> e <hi rend="#b">Spagna</hi>) le seconde divisioni attirano una media di pubblico sfiora le 20mila unità. In<hi rend="#b"> Serie A</hi> non va certo meglio. La media quest’anno è inferiore ai 23mila spettatori a partita, in calo rispetto ai 24.031 di media della stagione 2010-11 e ai 25.282 della stagione 2009-10. Il confronto con gli altri campionati, tutti in crescita, è impietoso. Nella <hi rend="#b">Liga spagnola</hi> la media negli ultimi due anni è stata intorno ai 30mila. Nella<hi rend="#b"> Premier League</hi> inglese oltre i 35mila. Mentre nella <hi rend="#b">Bundesliga</hi> tedesca si superano tranquillamente i 42mila spettatori a partita.</p>
    <p>Queste cifre tolgono di mezzo immediatamente il falso problema della televisione: anche all’estero le partite sono trasmesse in diretta. Anzi, in Inghilterra e Germania specialmente, vige anche la cultura del pub, o <hi rend="#b">Kneipe</hi>, dove molti tifosi si ritrovano per vedere insieme la squadra del cuore. E ciò nonostante gli stadi sono pieni. Non è nemmeno un problema di qualità del campionato, dato che sabato in Inghilterra hanno assistito al pareggio tra <hi rend="#b">Southampton</hi> e <hi rend="#b">Swansea</hi> – compagini non certo colme di talento – in più di 30mila. Quasi il doppio degli spettatori di Genoa-Napoli (3mila paganti), dove erano in campo <hi rend="#b">Cavani</hi>, <hi rend="#b">Hamsik</hi> e compagnia. E allora si ritorna al problema degli impianti sportivi, fiore all’occhiello degli altri campionati, che dagli stadi ottengono il 25% dei ricavi annuali, mentre in Italia la percentuale scende al 12%.</p>
    <p>A dimostrarlo, nel mare degli stadi vecchi e fatiscenti che tendono a respingere lo spettatore piuttosto che ad attirarlo, emerge l’esempio dello <hi rend="#b">Juventus Stadium</hi>: unico impianto di proprietà tra le società italiane, con una media spettatori di oltre 38mila a partita e una percentuale di riempimento del 93%. Offrendo tale prodotto, a fronte di un investimento di poco superiore ai 125 milioni, la società bianconera nel bilancio 2011-12 appena approvato ha potuto segnare un aumento di oltre il 50% dei ricavi dagli abbonamenti e una crescita dei ricavi complessivi da gara che in una sola stagione sono passati da 11,5 a 31,8 milioni di euro. Oltretutto, in un recente convegno della Lega di Serie B, l’advisor <hi rend="#b">Kpmg</hi> ha calcolato che per le società interessate a costruire nuovi stadi il costo per ogni posto a sedere dovrebbe essere compreso tra i mille e duemila euro. Una cifra recuperabile in poche stagioni.</p>
    <p>Ma la soluzione non può essere quella della proprietà dell’impianto in sé e per sé, che si vorrebbe concedere attraverso <ref target="http://www.ilfattoquotidiano.it/2012/08/25/nuova-legge-sugli-stadi-in-via-dapprovazione-macalli-lega-pro-e-norma-per-condomini/333269/">leggi confuse che servono solo a favorire abusi e speculazioni edilizie</ref> quanto di investimenti seri, sulla falsariga tedesca e inglese. Anche nei confronti del <hi rend="#b">tifoso</hi> che, una volta che è stato trasformato in consumatore, come tale andrebbe tutelato. Magari attraverso l’abolizione definitiva della cosiddetta <hi rend="#b">tessera del tifoso</hi>, che ha avuto l’effetto di azzerare le trasferte. Altrove gli stadi sono pieni, e le squadre volano nelle competizioni continentali. In Italia si è passati dalle 15 finali europee degli anni Novanta (media spettatori intorno ai 30mila) alle 4 degli anni Zero (media intorno ai 25mila). Quest’anno tra Champions e Europa League rischiamo che già a dicembre solo due o tre squadre superino il turno. Il deserto sugli spalti si sta già ripercuotendo nelle bacheche.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>