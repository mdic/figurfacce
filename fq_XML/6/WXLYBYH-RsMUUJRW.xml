<doc sitename="Il Fatto Quotidiano" title="Ruby, il 27 giugno udienza preliminare per Fede, Mora e Minetti - Il Fatto Quotidiano" author="RQuotidiano" date="2011-05-10" url="http://www.ilfattoquotidiano.it/2011/05/10/ruby-il-27-giugno-udienza-preliminare-per-fede-mora-e-minetti/110235/" hostname="ilfattoquotidiano.it" description="Il gup di Milano Maria Grazia Domanico ha fissato per il prossimo 27 giugno l’udienza preliminare in cui sono imputati l’imprenditore dei vip Lele Mora, il direttore del Tg4 Emilio Fede e il consigliere regionale lombardo del Pdl Nicole Minetti per la vicenda Ruby. I tre sono accusati di induzione e favoreggiamento della prostituzione di …" categories="Cronaca" tags="Emilio Fede;Lele Mora;Nicole Minetti;Ruby;Silvio Berlusconi;Tribunale di Milano" fingerprint="fbaa0226ea7b6279">
  <main>
    <head rend="h1">Ruby, il 27 giugno udienza preliminare <lb/> per Fede, Mora e Minetti</head>
    <p><ref target="http://www.ilfattoquotidiano.it/wp-content/uploads/2011/04/small_110127-171206_mi141110cro_0011.jpg"/>Il gup di Milano <graphic src="http://www.ilfattoquotidiano.it/wp-content/uploads/2011/04/small_110127-171206_mi141110cro_0011.jpg" title="Ruby interna"/></p>
    <p><hi rend="#b">Maria Grazia Domanico</hi>ha fissato per il prossimo 27 giugno l’udienza preliminare in cui sono imputati l’imprenditore dei vip</p>
    <p><hi rend="#b">Lele Mora</hi>, il direttore del Tg4 Emilio Fede e il consigliere regionale lombardo del Pdl</p>
    <p><hi rend="#b">Nicole Minetti</hi>per la vicenda Ruby.</p>
    <p>I tre sono accusati di induzione e favoreggiamento della prostituzione di 32 ragazze ospiti delle serate ad Arcore e anche della minorenne <hi rend="#b">Karima El-Mahroug</hi>. La giovane marocchina è l’unica parte offesa.</p>
    <p>Venerdì scorso i procuratori aggiunti <hi rend="#b">Ilda Boccassini </hi>e <hi rend="#b">Pietro Forno</hi> e il pm <hi rend="#b">Antonio Sangermano</hi>, coordinati dal procuratore della Repubblica di Milano <hi rend="#b">Edmondo Bruti Liberati</hi> avevano inviato al gup la richiesta di rinvio a giudizio per i tre accusati dunque non solo di prostituzione minorile per le serate a cui Ruby, tra febbraio e maggio dell’anno scorso, avrebbe partecipato ad Arcore, ma anche di induzione e favoreggiamento della prostituzione delle altre 32 ragazze maggiorenni ospiti a Villa San Martino.</p>
    <p>Nella richiesta di processo dei pm milanesi è contenuto l’elenco di tutte le fonti di prova a carico dei tre: dalle intercettazioni, ai verbali di perquisizione, dagli accertamenti sui conti correnti riconducibili a Silvio Berlusconi ai contratti d’affitto per gli appartamenti del residence di via Olgettina fino alle deposizioni di <hi rend="#b">Ambra Battilana</hi> e <hi rend="#b">Chiara Danese</hi>, le due ex ‘miss’ che qualche settimana fa si erano presentate spontaneamente in procura per dare la loro versione su quanto sarebbe accaduto a una festa a cui le due avevano partecipato nella residenza del premier. La loro versione collima con quella degli inquirenti milanesi e di altre cinque testimoni chiave. Secondo l’accusa le nottate si articolavano in tre fasi: si iniziava con una cena, poi si passava al ‘Bunga bungà in un locale adibito a discoteca, e infine avveniva la “scelta da parte di Silvio Berlusconi di una o più ragazze con cui intrattenersi per la notte in rapporti intimi”.</p>
    <p>In base agli esiti dell’indagine, Fede e Mora avrebbero avuto il compito di selezionare le ragazze e a volte di riaccompagnarle a casa. Nicole Minetti, invece, avrebbe fatto da intermediaria per i compensi alle ragazze e tutti e tre, per l’accusa, avrebbero adescato Ruby a partire dal settembre 2009, quando ancora aveva 16 anni, subito dopo il concorso di bellezza in Sicilia a cui partecipò. Riguardo all’accusa di prostituzione minorile, sia Emilio Fede sia Nicole Minetti si sono sempre dichiarati estranei e per questo reato tramite i loro legali hanno fatto anche istanza di archiviazione.</p>
    <p>Il 27 giugno, giorno in cui si aprirà l’udienza preliminare, in calendario è anche fissato il processo per il caso Mills in cui è imputato Berlusconi. Per il premier il processo sul caso Ruby si è già aperto il 6 aprile scorso e riprenderà il prossimo 31 maggio. Per lui le accuse in questo caso sono concussione e prostituzione minorile.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>