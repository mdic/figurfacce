<doc sitename="Il Fatto Quotidiano" title="Escort, a Bari i pm chiedono il processo per Gianpaolo Tarantini e Sabina Began - Il Fatto Quotidiano" author="RQuotidiano" date="2012-04-26" url="http://www.ilfattoquotidiano.it/2012/04/26/escort-bari-chiedono-processo-tarantini-began/209543/" hostname="ilfattoquotidiano.it" description="La Procura di Bari ha chiesto il processo per Gianpaolo Tarantini e altre sette persone nell’ambito del’inchiesta sulle escort che l’imprenditore barese avrebbe portato in ventuno occasioni, tra il 2008 e il 2009, nelle residenze dell’ex premier Silvio Berlusconi. Oltre a Tarantini, tra gli indagati c’è suo fratello Claudio, Sabina Began, ribattezzata “l’ape regina”, le …" categories="Cronaca" tags="Prostituzione;Silvio Berlusconi" fingerprint="aaff4700288a613c">
  <main>
    <head rend="h1">Escort, a Bari i pm chiedono il processo per Gianpaolo Tarantini e Sabina Began</head>
    <p>Sono accusati di aver reclutato donne perché si prostituissero con il premier nelle sue residenze romane. A dar impulso all'inchiesta le dichiarazioni di Patrizia D'Addario che aveva addirittura registrato una conversazione con Berlusconi dopo aver passato la notte a Palazzo Grazioli</p>
    <p>La Procura di Bari ha chiesto il processo per Gianpaolo <hi rend="#b">Tarantini</hi> e altre sette persone nell’ambito del’inchiesta sulle escort che l’imprenditore barese avrebbe portato in ventuno occasioni, tra il 2008 e il 2009, nelle residenze dell’ex premier Silvio Berlusconi. Oltre a Tarantini, tra gli indagati c’è suo fratello Claudio, Sabina<hi rend="#b"> Began</hi>, ribattezzata “l’ape regina”, le show girl Letizia Filippi e Francesca Lana, l’avvocato barese Salvatore Castellaneta, gli amici di Gianpaolo, Pierluigi Faraone e Massimiliano Verdoscia.</p>
    <p>A Tarantini è contestato nell’avviso di conclusione delle indagini notificato lo scorso settembre, di “aver reclutato donne al fine di farle esercitare la prostituzione con <ref target="http://www.ilfattoquotidiano.it/2012/04/19/escort-bugie-b-indagato-con-lavitola/205495/">Silvio Berluscon</ref>i in occasione degli incontri organizzati presso le sue residenze”. Lo avrebbe fatto, secondo i pm Eugenia Pontassuglia e Ciro Angelillis, per “consolidare il rapporto con Berlusconi e ottenere per il suo tramite incarichi istituzionali e allacciare, avvalendosi della sua intermediazione, rapporti di tifo affaristico con i vertici di Protezione civile e Finmeccanica”.</p>
    <p>A dare il via all’indagine era stata <hi rend="#b">Patrizia D’Addario</hi>, una escort che aveva passato una notte a Palazzo Grazioli e aveva addirittura registrato una conversazione. Lo scandalo degli incontri organizzati da Tarantini era stato successivo alle polemiche per la partecipazione del Cavaliere alla festa di compleanno della diciottenne Noemi Letizia e anche all’inchiesta per le feste ad alto tasso erotico nella villa di Arcore. “Eventi” per cui sono stati istruiti a Milano due processi; il primo quello che vede imputati l’ex agente delle star tv, Lele Mora, l’ex direttore del Tg4, Emilio Fede, e la consigliera regionale <hi rend="#b">Nicole Minetti</hi> per induzione e favoreggiamento della prostituzione; e l’altro quello che ha messo sul banco degli imputati lo stesso <hi rend="#b">Berlusconi </hi>accusato di prostituzione minorile e concussione. Secondo i pm di Milano l’ex primo ministro la notte tra il 27 e il 28 maggio del 2010 chiamò in Questura perché rilasciassero una minorenne marocchina, Karima El Marough detta Ruby, che era stata<ref target="http://www.ilfattoquotidiano.it/2012/04/20/processo-ruby-dirigente-della-questura-sapevo-nipote-mubarak-feci-nulla/205916/"> ospite delle feste del Cavaliere</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>