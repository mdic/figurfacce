<doc sitename="Il Fatto Quotidiano" title="Mediaset, il legittimo impedimento e quel Cdm sulla corruzione - Il Fatto Quotidiano" author="Giovanna Trinchella" date="2012-10-26" url="http://www.ilfattoquotidiano.it/2012/10/26/mediaset-legittimo-impedimento-e-quel-cdm-fissato-nel-giorno-delludienza/395012/" hostname="ilfattoquotidiano.it" description="Il legittimo impedimento come scudo nel processo Mediaset. La difesa Berlusconi ha cominciato a usarlo da parecchio tempo. Tra proposte, istanze e rigetti la storia è durata sei anni. La prima volta porta la data 27 novembre 2006, anche se in quel caso i difensori avevano chiesto un rinvio perché il Cavaliere aveva avuto un …" categories="Giustizia" tags="Legittimo Impedimento;Processo Mediaset;Silvio Berlusconi" fingerprint="3bdb10a468c8bbdb">
  <main>
    <head rend="h1">Mediaset, il legittimo impedimento e quel Cdm sulla corruzione</head>
    <graphic src="https://st.ilfattoquotidiano.it/wp-content/uploads/2012/10/berlusconi-alfano-interna-nuova.jpg"/>
    <p>Il <hi rend="#b">legittimo impedimento</hi> come scudo nel processo Mediaset. La difesa Berlusconi ha cominciato a usarlo da parecchio tempo. Tra proposte, istanze e rigetti la storia è durata sei anni. La prima volta porta la data 27 novembre 2006, anche se in quel caso i difensori avevano chiesto un rinvio perché il Cavaliere aveva avuto un malore. Passano tre anni perché venga creata una legge ad hoc, ma il <hi rend="#b">lodo Alfano</hi> viene dichiarato incostituzionale nell’ottobre del 2009. Alla ripresa del processo, fissata al 16 novembre, i legali di <hi rend="#b">Silvio Berlusconi</hi> spiegano che il presidente del Consiglio è impegnato nel vertice mondiale sulla sicurezza alimentare. Parte la battaglia legale: accusa, difesa e giudici.</p>
    <p>Il primo marzo 2010 però i giudici milanesi respingono il legittimo impedimento anche se l’impegno è una riunione del Consiglio dei ministri. In quella occasione la difesa aveva chiesto il rinvio dell’udienza perché coincideva con un consiglio dei ministri, slittato dalla data originaria, dedicato <ref target="http://www.ilfattoquotidiano.it/2012/10/17/ddl-anticorruzione-governo-pone-fiducia-al-senato/384655/">al ddl anti-corruzione (legge ad oggi non varata, ndr)</ref>. Ma il Tribunale di Milano non accoglie la richiesta. Da qui la decisione dell’ex premier di sollevare il conflitto di fronte alla Consulta. Per i magistrati il</p>
    <p><hi rend="#b">Cdm</hi>è stato convocato dopo che era stata già fissata l’udienza per il processo che vedeva</p>
    <p><hi rend="#b">Berlusconi</hi>e altri imputati alla sbarra per</p>
    <p><hi rend="#b">frode fiscale.</hi>All’udienza successiva i giudici, è il 19 aprile, sollevano conflitto davanti alla Corte Costituzionale.</p>
    <p>Il 13 gennaio dell’anno successivo i giudici emettono un verdetto a metà indicando nel giudice l’unico a poter sindacare e valutare se l’impedimento è legittimo oppure no e invitano alla “leale collaborazione” tra le parti, anche se bocciano i punti chiave del ‘legittimo impedimento’ (legge 51 del 2010) e in particolare l’impedimento continuativo fino a sei mesi attestato dalla presidenza del consiglio e l’automatismo nell’obbligo per il giudice di riconoscere la legittimità dell’impedimento. Il 28 febbraio riparte il processo e Berlusconi, che aveva dichiarato di volere partecipare alle udienze, viene dichiarato<hi rend="#b"> contumace</hi>.</p>
    <p><ref target="http://www.ilfattoquotidiano.it/2011/06/13/referendum-riaperti-i-seggi-ieri-sera-laffluenza-superava-il-41/117789/">Con la vittoria del sì al referendum sul legittimo impedimento, nel giugno del 2012</ref>, cade anche ciò che restava dello ‘scudo’ processuale. Con il <hi rend="#b">referendum </hi>cadono ora anche quelle parti dello ‘scudo’ sopravvissute all’intervento dell’<hi rend="#b">Alta Corte</hi>, in primis gli impegni istituzionali tipizzati per legge che il premier avrebbe potuto invocare per evitare di presentarsi davanti ai giudici milanesi di uno dei quattro processi a suo carico (Mills, Mediaset, Mediatrade e <ref target="http://www.ilfattoquotidiano.it/2012/10/19/processo-ruby-berlusconi-parla-in-aula-nessuna-scena-sessuale-a-casa-mia/387064/">caso Ruby</ref>). E così Berlusconi, così come qualsiasi altro <hi rend="#b">cittadino</hi>, avrebbe potuto invocare l’articolo 420-ter del <hi rend="#b">codice di procedura penale</hi> in base al quale chi non si presenta in giudizio a causa di una ”assoluta impossibilità a comparire per caso fortuito, forza maggiore o altro legittimo impedimento” ha diritto allo slittamento dell’udienza. La difesa non presenta più istanze di legittimo impedimento, ma chiede tempo per valutare un eventuale ricorso al rito abbreviato. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>