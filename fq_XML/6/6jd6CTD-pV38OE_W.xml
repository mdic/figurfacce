<doc sitename="Il Fatto Quotidiano" title="Illeciti fiscali sui diritti tv: assolti Berlusconi, il figlio e altri 10 manager - Il Fatto Quotidiano" author="RQuotidiano" date="2012-06-27" url="http://www.ilfattoquotidiano.it/2012/06/27/illeciti-fiscali-sui-diritti-tv-assolti-berlusconi-figlio-e-altri-10-manager/276741/" hostname="ilfattoquotidiano.it" description="Non ci fu alcuna irregolarità nella compravendita dei diritti televisivi di Rti, controllata al 100% da Mediaset. Lo ha deciso il gup Pierluigi Balestrieri che ha assolto, perché il fatto non sussiste, in relazione ad alcuni illeciti fiscali ipotizzati dalla procura nel 2004, Silvio Berlusconi, il figlio Pier Silvio e altri 10 manager, tra cui …" categories="Giustizia" tags="Frank Agrama;Pier Silvio Berlusconi;Silvio Berlusconi" fingerprint="2a8f422e83e7ff34">
  <main>
    <head rend="h1">Illeciti fiscali sui diritti tv: assolti Berlusconi, il figlio e altri 10 manager</head>
    <p>Cadute le accuse su alcuni illeciti fiscali. Per alcuni episodi (del 2003) il giudice ha pronunciato il non doversi procedere per prescrizione dei reati (evasione e violazione delle norme tributarie)</p>
    <graphic src="https://st.ilfattoquotidiano.it/wp-content/uploads/2012/06/silvio-berlusconi-3-interna-nuova.jpg"/>
    <p>Non ci fu alcuna irregolarità nella compravendita dei diritti televisivi di Rti, controllata al 100% da Mediaset. Lo ha deciso il gup <hi rend="#b">Pierluigi Balestrieri</hi> che ha assolto, perché il fatto non sussiste, in relazione ad alcuni illeciti fiscali ipotizzati dalla procura nel 2004,<hi rend="#b"> Silvio Berlusconi</hi>, il figlio <hi rend="#b">Pier Silvio</hi> e altri 10 manager, tra cui il produttore statunitense tv <hi rend="#b">Frank Agrama</hi>. Per i fatti del 2003 il giudice ha disposto il “non doversi procedere” per prescrizione dei reati (evasione fiscale e violazione delle norme tributarie). </p>
    <p>Il provvedimento del giudice riguarda anche il dirigente di Mediaset <hi rend="#b">Pasquale Cannatelli</hi>, l’ex ad di Rti <hi rend="#b">Andrea Goretti</hi>, i manager Rti<hi rend="#b"> Gabriella Ballabio</hi>, <hi rend="#b">Daniele Lorenzano</hi>, <hi rend="#b">Giorgio Dal Negro</hi>, <hi rend="#b">Roberto Pace</hi> e <hi rend="#b">Guido Barbieri</hi>, nonché i manager cinesi <hi rend="#b">Paddy Chan</hi> e<hi rend="#b"> Catherine Hsu Chun</hi>. Questa inchiesta, finita a Roma per competenza territoriale perche’ i fatti contestati, risalenti al periodo 2003-2004, coinvolgevano Rti che aveva sede legale nella capitale, costituiva un filone del procedimento milanese dove Berlusconi è stato prosciolto dal gup. Gli episodi sui quali ha indagato la procura di Roma riguardavano le dichiarazioni dei redditi del gruppo Fininvest del 2004 e del 2005 riferiti alla compravendita dei diritti tv.</p>
    <p>L’ipotesi del pm<hi rend="#b"> Barbara Sargenti</hi> era che gli imputati, in concorso tra loro, al fine di evadere le imposte sui redditi, avessero posto in essere un sistema di frode per alcuni milioni di euro che consisteva nella sovrafatturazione dei diritti di trasmissione di film e fiction acquistati da major statunitensi come la <hi rend="#b">Paramount</hi>. I diritti venivano acquistati da Mediatrade, Rti e Fininvest a prezzi gonfiati, tramite società di comodo riconducibili ad Agrama e ad altri intermediari. Parte delle somme sborsate, attraverso la triangolazione con aziende con sede in Estremo Oriente, veniva poi fatta rientrare in Italia. Un’ipotesi da sempre smentita dalle difese, secondo cui le società del gruppo Fininvest hanno sempre osservato i criteri di trasparenza e della normativa vigente in materia.</p>
    <p>A Milano per vicende analoghe<hi rend="#b"> Silvio Berlusconi</hi><ref target="http://www.ilfattoquotidiano.it/2012/05/18/mediatrade-della-cassazione-confermare-proscioglimento-berlusconi/233487/"> è stato di recente prosciolto definitivamente dalla Corte di Cassazione dopo una prima pronuncia analoga del gup. </ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>