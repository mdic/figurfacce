<doc sitename="Il Fatto Quotidiano" title="Allarme ambientale: Bersani e La Russa abitano lo stesso governo - Il Fatto Quotidiano" author="RQuotidiano" date="2011-11-28" url="http://www.ilfattoquotidiano.it/2011/11/28/allarme-ambientale-bersani-russa-abitano-stesso-governo/173751/" hostname="ilfattoquotidiano.it" description="Un primo successo il governo Monti l’ha già raggiunto: in pochi giorni l’Italia è diventata il più grande laboratorio di scienze naturali del mondo. “Abbiamo studiato per anni la salamandra delle Kurili che divide la tana con il pitone muschiato – dice un naturalista australiano – ma vedere Rosi Bindi e La Russa che sostengono …" categories="Misfatto" tags="Antonio Di Pietro;Documentario;Governo;Mario Monti;Massimo D’Alema;Silvio Berlusconi" fingerprint="bcbc394f6c8dd02d">
  <main>
    <head rend="h1">Allarme ambientale: Bersani e La Russa abitano lo stesso governo</head>
    <p>Un primo successo il governo <hi rend="#b">Monti</hi> l’ha già raggiunto: in pochi giorni l’Italia è diventata il più grande laboratorio di scienze naturali del mondo. “Abbiamo studiato per anni la salamandra delle Kurili che divide la tana con il pitone muschiato – dice un naturalista australiano – ma vedere <hi rend="#b">Rosi Bindi</hi> e <hi rend="#b">La Russa</hi> che sostengono lo stesso governo è un fenomeno ancor più sconvolgente”. Secondo il National Geographic si tratta di una vera rivoluzione nella convivenza tra specie diverse: “Quando ci hanno detto che una <hi rend="#b">Santanché Siliconis</hi> votava allo stesso modo di un bell’esemplare maschio di <hi rend="#b">Di Pietro Erectus</hi> abbiamo pensato a un errore, ma ora che abbiamo i filmati non c’è più alcun dubbio: in Italia è in corso un mutamento naturale mostruoso”. Un’équipe di etologi francesi, sfidando il disgusto, è riuscita a piazzare due microtelecamere addosso a <hi rend="#b">Cicchitto</hi> e la sorpresa è stata enorme:l’hanno visto firmare un emendamento insieme a Franceschini. “Sapevamo delle straordinarie doti di adattamento dei mammiferi Udc – dice un professore di Harvard – che scelgono con chi accoppiarsi a seconda del clima. Ma la convivenza tra specie che fino a ieri si sono azzannate selvaggiamente è davvero incredibile”.</p>
    <p>Se il fenomeno è visibile a tutti, sulle cause il dibattito è apertissimo. Inquinamento? Spostamento dell’asse terrestre? Secondo il dipartimento di Scienze Sociali di Uppsala la spiegazione sarebbe molto più semplice: la sinistra italiana ha coronato il suo vecchio sogno, diventare liberale. La destra italiana ha visto avverarsi il suo peggior incubo, diventare liberale. “In sostanza – conclude lo studio – sono diventati tutti dei cazzo di liberali, con grave danno per la biodiversità del paese”. Stesso concetto ribadito da un acuto editoriale della rivista Nature: “Hanno solo paura di estinguersi e questo li spinge a mosse disperate. Come spiegare altrimenti un <hi rend="#b">D’Alema Sapiens</hi> che divide lo stesso ambiente governativo con un <hi rend="#b">Berlusconi Ridens</hi>? Ma forse” – aggiunge – “abbiamo fatto l’esempio sbagliato”.</p>
    <p>
      <hi rend="#b">di Alessandro Robecchi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>