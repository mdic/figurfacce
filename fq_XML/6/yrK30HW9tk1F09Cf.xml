<doc sitename="Il Fatto Quotidiano" title="Inchiesta P4, Palamara: &quot;Ancora una volta Berlusconi delegittima i magistrati&quot; - Il Fatto Quotidiano" author="RQuotidiano" date="2011-06-18" url="http://www.ilfattoquotidiano.it/2011/06/18/inchiesta-p4-palamara-ancora-una-volta-berlusconi-delegittima-i-magistrati/119407/" hostname="ilfattoquotidiano.it" description="Quando tra le indagini della magistratura spuntano i nomi di esponenti politici, “assistiamo al solito metodo”. Costruito sulla delegittimazione. E’ questa l’idea, amara ma non rassegnata, di Luca Palamara, presidente dell’Associazione nazionale magistrati. La lista è lunga, ma questa volta il riferimento del vertice dell’Anm è al fascicolo della procura di Napoli sulla presunta Loggia P4. …" categories="Giustizia" tags="Anm;Gianni Letta;Luca Palamara;P4;Silvio Berlusconi" fingerprint="6c64a720db07539d">
  <main>
    <head rend="h1">Inchiesta P4, Palamara: “Ancora una volta Berlusconi delegittima i magistrati”</head>
    <p>Quando tra le indagini della magistratura spuntano i nomi di esponenti politici, “assistiamo al solito metodo”. Costruito sulla delegittimazione. E’ questa l’idea, amara ma non rassegnata, di <hi rend="#b">Luca Palamara</hi>, presidente dell’Associazione nazionale magistrati. La lista è lunga, ma questa volta il riferimento del vertice dell’Anm è al fascicolo della procura di Napoli sulla presunta Loggia P4. Fondata su due nomi, quelli del deputato Pdl e magistrato <hi rend="#b">Alfonso Papa </hi>e dell’imprenditore <hi rend="#b">Luigi Bisignani</hi>, che nelle sue testimonianze tira in mezzo diversi ministri ed esponenti della maggioranza. Un’inchiesta che “si basa sul nulla” è il pensiero del presidente del Consiglio <hi rend="#b">Silvio Berlusconi</hi>, riportata dalla deputata Pdl <hi rend="#b">Michaela Biancofiore</hi>. “Ancora una volta – risponde Palamara alle parole del premier – si tenta di delegittimare i magistrati in indagini che possono in qualche modo investire la politica”.</p>
    <p>“Lasciamo lavorare i magistrati”, è l’invito del presidente dell’An. “La rilevanza penale dei fatti – conclude – sarà valutata nelle sedi competenti”. Una circostanza che non preoccuperebbe il premier, stando alle parola riportate dalla Biancofiore al termine di un incontro tra i due a Palazzo Grazioli. “E’ totalmente sereno perché non c’è nulla”, riferisce la deputata. Una serenità non intaccata nemmeno dal <ref target="http://www.ilfattoquotidiano.it/2011/06/16/letta-gran-dossier/118455/">coinvolgimento del nome, fatto da Bisignani, di Gianni Letta</ref>, sottosegretario e braccio destro del Cavaliere. “Un galantuomo – lo difende il premier nel giudizio riportato dalla Biancofiore -, un servitore dello Stato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>