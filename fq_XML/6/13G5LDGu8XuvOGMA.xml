<doc sitename="Il Fatto Quotidiano" title="Elezioni, Alfano (Pdl): &quot;No a larghe intese. Berlusconi vuole vincere e governare&quot; - Il Fatto Quotidiano" author="RQuotidiano" date="2012-08-26" url="http://www.ilfattoquotidiano.it/2012/08/26/elezioni-alfano-pdl-no-a-larghe-intese-silvio-berlusconi-vuole-vincere-e-governare/334207/" hostname="ilfattoquotidiano.it" description="Elezioni tra sei mesi per vincere e, soprattutto, no alla grossa coalizione. E’ quanto ha detto il segretario del Pdl Angelino Alfano in un’intervista al Corriere della Sera, a cui ha indirettamente confermato il ritorno in campo del Cavaliere. “Silvio Berlusconi che guida una campagna elettorale che punta al pareggio? Noi corriamo per vincere e …" categories="Politica" tags="Angelino Alfano;Legge Elettorale;Mario Monti;Pier Ferdinando Casini;Pier Luigi Bersani;Silvio Berlusconi" fingerprint="ccef95705a72687f">
  <main>
    <head rend="h1">Elezioni, Alfano (Pdl): “No a larghe intese. Berlusconi vuole vincere e governare”</head>
    <graphic src="https://st.ilfattoquotidiano.it/wp-content/uploads/2012/07/alfano-interna-nuova.jpg"/>
    <p>Elezioni tra sei mesi per vincere e, soprattutto, no alla grossa coalizione. E’ quanto ha detto il segretario del Pdl <hi rend="#b">Angelino Alfano</hi> in un’intervista al <hi rend="#i">Corriere della Sera</hi>, a cui ha indirettamente confermato il ritorno in campo del Cavaliere. “<hi rend="#b">Silvio Berlusconi</hi> che guida una campagna elettorale che punta al pareggio? Noi corriamo per vincere e governare” ha detto infatti Alfano, secondo cui “gli elettori devono avere chiara l’alternativa tra due modelli”. Chiaro il significato di queste parole: no alle larghe intese nelle prossime elezioni, che per il segretario berlusconiano ci saranno “tra sei mesi”.</p>
    <p>“Siamo determinati a realizzare la nuova <hi rend="#b">legge elettorale</hi>. Va fatta in tempi stretti”, ma non c’è “alcun automatismo” tra la sua approvazione ed eventuali elezioni anticipate, ha spiegato il politico siciliano, che poi ha aggiunto: “Intanto facciamo la legge, poi usiamo al meglio il tempo che abbiamo per avviare una <hi rend="#b">svolta economica</hi> e quindi andremo al voto tra sei mesi nella chiarezza e nella distinzione delle squadre e dei programmi”. Per quanto riguarda la politica economica del Paese, inoltre, Alfano ha sottolineato che “da un lato c’è chi, come il Pd, ha in mente una tradizionale politica ‘tassa e spendi’, con tasse alte e spesa alta. Dall’altro – è il parere del <hi rend="#b">Pdl</hi> – c’è chi, come noi, privilegia un’impostazione liberale di attacco a debito, di riduzione della spesa e delle tasse, e con un occhio sempre rivolto alla crescita e al rilancio dell’economia e del potere di spesa delle famiglie. E’ un’alternativa secca che gli italiani comprenderanno bene”. Poi lo <hi rend="#b">slogan</hi>, intriso di ottimismo in stile B: “Il nostro programma sarà un grande ‘piano contro la rassegnazione’ e per restituire speranza all’Italia e <hi rend="#b">fiducia</hi> in se stessi e nella propria patria agli italiani. Anche stavolta ce la faremo”.</p>
    <p>In tema di alleanze, invece, Alfano ha detto di non poter credere “che <hi rend="#b">Casini</hi> si adatterà alla politica ‘<hi rend="#b">tasse e Cgil</hi>‘ della sinistra, e neppure che potrà scegliere prima la linea della corsa solitaria, salvo poi convergere a posteriori, senza prima dirlo agli elettori, con un programma economico di quel tipo”. Per quanto riguarda <hi rend="#b">Monti</hi>, invece, Alfano ha invitato a “non tirare per la giacca” il premier o a “trascinarlo in una rissa pre elettorale”. Quanto ai ministri, “qualcuno, di tanto in tanto, mi è parso un po’ impegnato a sbracciarsi in vista del voto. Non è questa la mission dell’esecutivo Monti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>