<doc sitename="Il Fatto Quotidiano" title="Di Pietro: &quot;Cosa ho detto a Berlusconi durante il colloquio? Dimettiti&quot; - Il Fatto Quotidiano" author="Alessandro Madron" date="2011-07-13" url="http://www.ilfattoquotidiano.it/2011/07/13/di-pietro-cosa-ho-detto-a-berlusconi-durante-il-colloquio-dimettiti/144991/" hostname="ilfattoquotidiano.it" description="Di Pietro show alla festa regionale del Partito democratico lombardo. Il leader dell’Idv è stato ospite alla Festa democratica di Varese. Tra manovra, riduzione dei costi della politica e riforma elettorale, Di Pietro ha trovato anche il tempo di rispondere ad una domanda sul misterioso colloquio che ha avuto in Parlamento con il premier Silvio …" categories="Politica" tags="Antonio Di Pietro;Governo;IDV;PD;Porcellum;Silvio Berlusconi;Varese" fingerprint="2fee9d756d2ea0b2">
  <main>
    <head rend="h1">Di Pietro: “Cosa ho detto a Berlusconi <lb/>durante il colloquio? Dimettiti”</head>
    <p>Di Pietro show alla festa regionale del Partito democratico lombardo. Il leader dell’Idv è stato ospite alla Festa democratica di Varese. Tra manovra, riduzione dei costi della politica e riforma elettorale, Di Pietro ha trovato anche il tempo di rispondere ad una domanda sul <ref target="http://www.ilfattoquotidiano.it/2011/06/22/di-pietro-sfida-bersani-creare-alternativa-e-berlusconi-si-complimenta-con-lex-pm/122235/">misterioso colloquio che ha avuto in Parlamento con il premier Silvio Berlusconi, lo scorso 22 giugno</ref>.</p>
    <p>Una chiacchierata che ha suscitato perplessità e timori. Sono stati in molti a malignare sul contenuto di quel faccia a faccia, avanzando addirittura l’ipotesi che Di Pietro si stesse apprestando a diventare la nuova stampella del governo Berlusconi. Ma lui chiarisce: “Che dovevo fare? Dovevo scappare? Immaginate che senso di debolezza avrei dato. Io non ho paura di lui e gli ho detto quello che pensavo. Lui è venuto per dirmi quante cose buone ha fatto, io gli ho suggerito di farne un’altra e di andarsene a casa”. Parole che hanno scatenato l’applauso e le risate del pubblico intervenuto alla serata. E sul tema delle dimissioni del premier, Di Pietro è intervenuto più di una volta, chiarendo il suo punto di vista: “Che si dimetta lui è impossibile. È più facile che domattina non sorga il sole”.</p>
    <p>Altrettanto difficile, secondo Di Pietro che si modifichi la maggioranza parlamentare: “Dobbiamo insistere facendo capire che non ha più la maggioranza del paese, come abbiamo fatto con i referendum, che sono stati un messaggio forte e chiaro”. Insomma, Di Pietro respinge ogni ombra di inciucio e ribadisce una volta per tutte la propria posizione.</p>
    <p>La serata varesina è stata anche l’occasione per discutere della manovra e del difficile momento che sta attraversano il Paese: “Dobbiamo far sapere ai mercati internazionali, alla comunità internazionale che l’Italia c’è e che in Italia c’è una politica in grado di assumersi le proprie responsabilità. Non buttiamo via il bambino con l’acqua sporca. L’acqua sporca è questa manovra iniqua e offensiva per le classi sociali più deboli. Ma il bambino è l’Italia che deve essere salvaguardato per non fare la fine della bancarotta in Grecia”.</p>
    <p>Un capitolo a parte è dedicato agli sprechi: “L’Italia dei Valori – spiega Di Pietro – intende lavorare fortemente sulla spesa pubblica e sugli sprechi pubblici, ce ne sono una quantità infinita, una miriade. Consigli di amministrazione degli enti e delle società a capitale pubblico, il finanziamento pubblico ai partiti, la riduzione del 50% il numero dei parlamentari, accorpare i comuni sotto i mille abitanti e così via”. Su questo tema Di Pietro lancia un messaggio alla platea varesina: “Gli arraffamenti sono una cosa schifosa e su questo vorrei chiedervi di parlare agli amici elettori della lega, dite loro di controllare cosa farà la Lega nei confronti di Papa e Milanese, che approfittando della loro posizione hanno sprecato tanti soldi pubblici”. Infine si è parlato anche della revisione del sistema elettorale. Il leader Idv si è detto convinto che una legge elettorale debba essere costruita e non ricavata per abrogazione: “Se necessario faremo questo referendum per tornare al mattarellum del 2001, ma il nostro impegno è quello di convincere e “costringere” il Parlamento ad assumersi la responsabilità e mettere il porcellum arrosto piuttosto che continuare a tenercelo nella cantina”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>