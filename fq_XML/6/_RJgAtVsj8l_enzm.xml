<doc sitename="Il Fatto Quotidiano" title="Berlusconi: &quot;Non vedo scandalo nell'aumentare di 10-15 i sottosegretari&quot; - Il Fatto Quotidiano" author="RQuotidiano" date="2011-05-08" url="http://www.ilfattoquotidiano.it/2011/05/08/berlusconi-non-vedo-scandalo-nellaumentare-di-10-15-i-sottosegretari/109858/" hostname="ilfattoquotidiano.it" description="”Non vedo che scandalo ci sia nell’aumentare di 10-15 sottosegretari i componenti del governo”. Il premier Silvio Berlusconi torna sulla questione del rimpasto di governo, dopo le polemiche degli ultimi giorni e il richiamo del presidente della Repubblica, Giorgio Napolitano. Il presidente del Consiglio si trova ad Olbia, dove sta prendendo parte a un comizio …" categories="Politica" tags="David Mills;Giudici;Milano;Silvio Berlusconi;Sottosegretari" fingerprint="fda9f4a9f948c33d">
  <main>
    <head rend="h1">Berlusconi: “Non vedo scandalo nell’aumentare di 10-15 i sottosegretari”</head>
    <p>”Non vedo che scandalo ci sia nell’aumentare di 10-15 sottosegretari i componenti del governo”. Il premier <hi rend="#b">Silvio Berlusconi </hi>torna sulla questione del rimpasto di governo, dopo le polemiche degli ultimi giorni e il richiamo del presidente della Repubblica, <hi rend="#b">Giorgio Napolitano</hi>. Il presidente del Consiglio si trova ad <hi rend="#b">Olbia</hi>, dove sta prendendo parte a un comizio a sostegno del candidato sindaco Pdl, <hi rend="#b">Settimo Nizzi</hi>. “Il governo <hi rend="#b">Prodi </hi>– ha aggiunto – aveva 102 esponenti”. Alla fine dell’incontro, un uomo ha contestato il premier al grido di “Sei un ciarlatano, vergognati”, ma è stato subito bloccato e schiaffeggiato da un sostenitore del Pdl. Berlusconi pare non essersi accorto di nulla e ha continuato a salutare e stringere mani.</p>
    <p>Le dichiarazioni del premier arrivano dopo la <ref target="http://www.ilfattoquotidiano.it/2011/05/05/governo-via-libera-a-nove-nuovi-sottosegretari/109143/">nomina di nove nuovi sottosegretari</ref>, un premio per i parlamentari del gruppo di <hi rend="#b">Iniziativa Responsabile </hi>che, spiega il Cavaliere, “si sono fatti avanti da soli, senza che noi andassimo a cercarli, si sono messi insieme e sono diventati la terza forza di sostegno della maggioranza”. Grazie alla quale “ho per la prima volta, dopo 18 anni, la possibilità di approvare riforme indispensabili per il Paese e per i cittadini”. Nell’idea del premier, andrebbe aggiunta almeno “un’altra decina di sottosegretari” tramite “un disegno di legge che presenteremo in Parlamento”. E fa già un primo nome, quello di <hi rend="#b">Mauro Pili</hi>, deputato Pdl ex governatore della Sardegna. Una linea critica dall’opposizione, ma anche da Napolitano che <ref target="http://www.ilfattoquotidiano.it/2011/05/06/governo-napolitano-maggioranza-cambiata-si-esprimano-le-camere/109515/">ha già chiesto di ricorrere alla fiducia</ref> per confermare il cambiamento della maggioranza con l’aggiunta di elementi eletti in altri schieramenti. Un’eventualità che comunque non sembra preoccupare Berlusconi, che da Olbia fa sapere: “La maggioranza è coesa per numeri e politicamente”.</p>
    <p>Ancora sull’attualità il premier risponde a quanti hanno definito “vergognose” <ref target="http://www.ilfattoquotidiano.it/2011/05/07/toghe-rosse-e-i-berluscones-si-annoiano/109716/">le sue parole di ieri</ref> contro la magistratura, definita “un cancro da estirpare”. Un’accusa, spiega il presidente, rivolta “non ai giudici ma ai <hi rend="#b">pm milanesi</hi>“. E rincara la dose, criticando “l’uso del diritto come arma politica contro di me”, insieme a “insulti e calunnie terrificanti di cui sono oggetto”. “Sono l’uomo più processato del mondo, anzi dell’universo – aggiunge il premier -, e anche domani, per divertimento, andrò in tribunale a Milano per una cosa surreale, per un episodio di cui non ho nessuna conoscenza, con una persona che non ho mai conosciuto, un tale <hi rend="#b">Mills</hi>, un fatto che risalirebbe a 16 anni fa”. Già nei giorni scorsi Berlusconi aveva annunciato la sua presenza all’udienza del processo Mills, in cui è imputato per corruzione. “Una umiliazione”, ribadisce. Ma la sua invettiva contro i magistrati non si riferisce solo ai processi che lo riguardano. “Il signor <hi rend="#b">Fini </hi>in tutti questi anni ci ha sempre detto ‘no’, e poi abbiamo capito che aveva un patto con i magistrati”, dice il Cavaliere a proposito della riforma della giustizia.</p>
    <p>In un passaggio del comizio Berlusconi parla poi della sua attività in Parlamento e delle imminenti elezioni amministrative. Che, se risultassero positive per il Pdl, darebbero “sostegno, forza e sostanza al governo nazionale che, così, potrà continuare ad andare avanti per altri due anni”, ha spiegato. E il presidente del Consiglio ha già chiaro il piano per gli anni che restano alla fine della legislatura: “Ci impegniamo ad approvare un codice unico del fisco che abbia al massimo 200-250 norme, chiare e uguali per tutti”. Nonostante definisca l’attività parlamentare “alienante”. “Stare lì a fare gossip e a votare tutto…” è il commento del premier. “Quando stavo all’opposizione andavo in Parlamento e stavo male – racconta -. Quelli di sinistra stanno lì perché prendono lo stipendio dai partiti, i nostri invece soffrono”. Berlusconi ha quindi anticipato che “i team della libertà potrebbero cominciare a raccogliere le firme per arrivare ad una legge di iniziativa popolare che dimezzi il numero dei parlamentari”. “Naturalmente – conclude – è impossibile chiedere ai tacchini di raddoppiare il Natale e quindi questa modifica si potrà chiedere per la prossima legislatura”.</p>
    <p>Necessaria per il premier è anche la riforma dell’architettura istituzionale dello Stato. ”Il presidente del Consiglio dei ministri può solo lavorare, suggerire, non imporre nulla”, ha spiegato Berlusconi. Dopo i passaggi da un’aula all’altra, “se ti va bene, in poco meno di due anni porti la legge al capo dello Stato, altrimenti la rimanda indietro a Camera e Senato”. E non è questo l’unico intoppo, spiega il premier, perché dopo il passaggio della legge nella Gazzetta ufficiale, “se non piace ai pm di sinistra, la impugnano e la portano davanti alla <hi rend="#b">Corte Costituzionale </hi>che, essendo stata nominata dagli ultimi tre capi dello Stato, conta 11 giudici di sinistra e 5 di centrodestra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>