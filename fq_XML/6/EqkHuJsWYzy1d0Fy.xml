<doc sitename="Il Fatto Quotidiano" title="I trecento miliardi che lo Stato non vuole Mafiosi, corrotti ed evasori ringraziano - Il Fatto Quotidiano" author="Mario Portanova" date="2011-08-15" url="http://www.ilfattoquotidiano.it/2011/08/15/i-trecento-miliardi-che-lo-stato-non-vuole-mafiosi-corrotti-ed-evasori-ringraziano/151628/" hostname="ilfattoquotidiano.it" description="Trecentotrenta miliardi di euro ogni anno, un oceano di soldi. Dove si potrebbe andare a pescare, in un momento in cui il governo vara una manovra che promette almeno tre anni di lacrime e sangue, con più tasse e drastici tagli alla spesa pubblica. E’ l’oceano dell’economia illegale italiana. In dettaglio: 150 miliardi, il fatturato …" categories="Cronaca" tags="Corruzione;Economia Sommersa;Evasione Fiscale;Manovra Bis;Marco Tarquinio;Silvio Berlusconi;Transparency International" fingerprint="6fa5ab7bfc2e4125">
  <main>
    <head rend="h1">I trecento miliardi che lo Stato non vuole <lb/>Mafiosi, corrotti ed evasori ringraziano</head>
    <p><ref target="http://www.ilfattoquotidiano.it/wp-content/uploads/2011/08/corruzion_-interna.jpg"/>Trecentotrenta miliardi di euro ogni anno, un oceano di soldi. Dove si potrebbe andare a pescare, in un momento in cui il governo vara una manovra che promette almeno tre anni di lacrime e sangue, con più tasse e drastici tagli alla spesa pubblica. E’ l’oceano dell’economia illegale italiana. In dettaglio:<graphic src="http://www.ilfattoquotidiano.it/wp-content/uploads/2011/08/corruzion_-interna.jpg" title="corruzion_ interna"/></p>
    <p><hi rend="#b">150 miliardi, il fatturato della criminalità organizzata</hi>, secondo la Commissione parlamentare antimafia (e 180 mila posti di lavoro persi al Sud, secondo il Censis);</p>
    <p><hi rend="#b">60 miliardi il costo pubblico della corruzione</hi>secondo la Corte dei conti, cioè mille euro tondi a cittadino, neonati compresi;</p>
    <p><hi rend="#b">120 miliardi di evasione fiscale</hi>, stima il ministero dell’Economia, con l’Italia al primo posto in Europa per la quota di reddito non dichiarato, il 51,1 per cento secondo un recente studio di Krls-Network of Business Ethic.</p>
    <p>Totale: 330 miliardi di euro all’anno che sfuggono a ogni imposizione, un ordine di grandezza a cui arriva anche la stima dell’Istat, che valuta <hi rend="#b">il “sommerso” tra i 255 e i 275 miliardi di euro</hi>, cioè tra il 16 e il 17 per cento del Pil. Un dato strutturale dell’economia italiana, che mette insieme fenomeni diversi, dallo scontrino non battuto al carico di cocaina sbarcato al porto di Gioia Tauro, e tutte le sfumature di illegalità che ci stanno in mezzo, dal lavoro nero alle mazzette.</p>
    <p>Ma ora che il governo impone sacrifici ai lavoratori, ai pensionati, ai giovani, alle famiglie, qualcuno comincia a mettere la questione sul tavolo. Quei soldi si possono recuperare. Né tutti, né subito, naturalmente. Ma l’oceano è talmente vasto che anche una piccola percentuale avrebbe un impatto sostanzioso sulle casse dello Stato.</p>
    <p>A lanciare il sasso nello stagno ci ha provato Avviso pubblico, la rete di oltre 180 enti pubblici contro le mafie presieduta da <hi rend="#b">Andrea Campinoti</hi>, sindaco di Certaldo in provincia di Firenze. “Non ci risulta”,<ref target="http://www.avvisopubblico.it/news/legalita-e-crisi-appello-di-avviso-pubblico-al-governo-a-alle-parti-sociali_050811.shtml"> si legge in un comunicato dell’associazione</ref>, che nei vari “tavoli” tra governo e parti sociali “sia stato affrontato il tema dei costi economici e sociali dell’illegalità”. Eppure “i costi delle mafie, della corruzione, dell’evasione fiscale e dell’economia sommersa incidono pesantemente sulla qualità della nostra economia, della nostra sicurezza, della giustizia e della vita in generale”. Ogni singolo italiano paga un “<hi rend="#b">ticket dell’illegalità” pari a 5.500 euro all’anno, cioè 15 euro al giorno</hi>.</p>
    <p>La manovra appena approvata contiene alcuni provvedimenti che pescano nelle acque grigie dell’economia, come la tracciabilità delle transazioni sopra i 2.500 euro (prevista con soglie ancora più basse dal governo Prodi e cancellata dal centrodestra tornato in sella nel 2008) e le misure più severe per chi non emette fattura. Ma si può fare molto di più e il tema non è più appannaggio esclusivo dei soliti paladini della legalità: “Rinnovo la mia proposta al Governo di trattare i grandi evasori fiscali come i grandi criminali mafiosi, con la sanzione conseguente della immediata confisca dei beni”, ha dichiarato il senatore del Pdl <hi rend="#b">Raffaele Lauro</hi> pochi giorni prima dell’approvazione della manovra.</p>
    <p>Nessuno dei suoi sembra averlo seguito, ma almeno è un segnale. Perché se no va a finire che “pagano tutti meno gli evasori”, ha scritto il direttore di <hi rend="#i">Avvenire</hi><hi rend="#b">Marco Tarquinio</hi>. Cioè “gli unici che non hanno legge, che non subiscono tagli, che dribblano i sacrifici. Chi ci governa e chi siede in Parlamento ricordi che, da oggi, tutto ciò che verrà scontato e addirittura condonato o perdonato a quest’altra casta peserà 45 miliardi di volte in più nel giudizio degli italiani onesti”.</p>
    <p>La deputata del Pd<hi rend="#b"> Simonetta Rubinato</hi> ha calcolato che potrebbero essere raccolti ben <hi rend="#b">18 miliardi di euro</hi> chiedendo un “contributo di solidarietà” a chi ha rimpatriato i capitali beneficiando dello “scudo fiscale”. L’aliquota potrebbe essere del 18 per cento, spiega la senatrice, “che aggiunto al 5 per cento già versato all’erario, equivale all’aliquota più bassa dell’Irpef, cioè 23 per cento”. Così si potrebbe “evitare di dover ancora una volta chiedere sacrifici ai ceti medio-bassi già duramente provati dalla crisi”. L’idea è entrata <ref target="http://www.ilfattoquotidiano.it/2011/08/13/crisi-ecco-i-sette-punti-della-contromanovra-del-pd/151493/">nel pacchetto di sette controproposte del Pd</ref> alla manovra economica approvata dal governo, insieme alla tracciabilità delle transazioni superiori ai mille euro (invece di 2.500), al pagamento elettronico di prestazioni e servizi, all’obbligo di tenuta dell’abo clienti-fornitori per le imprese. Tutti provvedimenti messi in cantiere quattro anni fa dal governo Prodi e immediatamente cancellati dalla maggioranza berlusconiana, perché mica si può vivere “in uno stato di polizia”.</p>
    <p>Insomma, per rimettere le mani su parte dell’economia illegale italiana, lo Stato potrebbe fare molto, molto di più.</p>
    <p><hi rend="#b">CORRUZIONE.</hi> Pochi lo ricordano, ma in Italia è in vigore una norma sulla confisca dei beni ai corrotti, sul modello di quanto si fa con i mafiosi. Fu approvata, anche questa dal governo Prodi, con la Finanziaria nel 2007, ma da allora è rimasta “in sonno” perché i successori berlusconiani non si sono mai preoccupati dei decreti attuativi. “Potrebbe essere un primo passo, il gettito sarebbe simbolico, ma il segnale forte”, afferma <hi rend="#b">Pierpaolo Romani</hi>, coordinatore nazionale di Avviso pubblico. Insieme a <hi rend="#b">Libera</hi>, l’associazione ha lanciato una <ref target="http://www.libera.it/flex/cm/pages/ServeBLOB.php/L/IT/IDPagina/3915">campagna di raccolta firme perché governo e parlamento adottino le convenzioni internazionali e le direttive europee in materia di corruzione e diano seguito alla norma sulla confisca</ref>. “Significherebbe per esempio introdurre il reato di corruzione tra privati, più adatto ai meccanismi di oggi, dato che molte malversazioni avvengono in società partecipate dal pubblico, ma regolate dal diritto privato”, continua Romani.</p>
    <p>E’ una delle previsioni della <ref target="http://conventions.coe.int/Treaty/Commun/QueVoulezVous.asp?NT=174&amp;CM=1&amp;CL=ITA">Convenzione di Strasburgo sulla corruzione</ref>, approvata nel 1999 e mai adottata in Italia (<ref target="http://www.ilfattoquotidiano.it/2010/09/11/la-corruzione-ecco-come-sconfiggerla/59500/">già oggetto della campagna per una nuova legge anticorruzione condotta su Il Fatto Quotidiano da Marco Travaglio</ref>), “insieme alla normativa sui collaboratori di giustizia e persino i test di integrità”, continua Romani, “grazie ai quali la polizia può mettere alla prova i funzionari pubblici con finte offerte di mazzette”. Sarebbe come pescare a strascico, nel paese delle “cricche”. Invece il governo Berlusconi ha chiuso l’Alto commissariato per la lotta alla corruzione e lo ha sostituito con un “ufficetto”, il Saet, Servizio anticorruzione trasparenza. E il</p>
    <p><ref target="http://www.senato.it/service/PDF/PDFServer/BGT/00576576.pdf">decreto anticorruzione, approvato in Senato il 15 giugno</ref>, non contiene grandi novità, a parte un leggero inasprimento delle pene e norme sull’ineleggibilità ancora da definire.</p>
    <p>Perché più che riprendersi i soldi dei corrotti, combattere efficacemente il sistema delle tangenti permetterebbe allo Stato “di recuperare negli anni parecchi miliardi di euro”, commenta <hi rend="#b">Alberto Vannucci</hi>, professore di scienza politica all’Università di Pisa, dove tiene un <ref target="http://integrita.sspa.it/">Master su criminalità organizzata e corruzione</ref>. “I 60 miliardi stimati dalla Corte dei conti rappresentano non solo le tangenti, ma i costi aggiuntivi che queste determinano per la collettività. I nostri studi dicono che in Italia le opere pubbliche arrivano a costare il 40-50 per cento in più rispetto agli altri paesi europei. Per un certo periodo subito dopo Mani pulite si registrò una drastica riduzione, perché evidentemente il sistema si era momentaneamente fermato. Un ulteriore danno sociale consiste nella gigantesca distorsione della concorrenza a svantaggio dell’imprenditore onesto, capace ed efficiente, che viene estromesso dal mercato, mentre prosperano le ‘cricche’ di amici e parenti”.</p>
    <p><hi rend="#b">Transparency</hi>, la più autorevole organizzazione internazionale in materia, <ref target="http://www.transparency.it/upload_doc/CPI2010_table.pdf">colloca l’Italia al 63esimo posto della sua classifica, tra il Ruanda e la Georgia</ref>, ma “se depuriamo il fattore reddito, visto che normalmente nei paesi più poveri c’è più corruzione, risultamo secondi al mondo dopo la Grecia”. Eppure il governo Berlusconi non sembra percepire l’emergenza, né le possibilità di recuperare soldi in questo campo invece che dalle tasche dei soliti noti. “Un modo per farlo sarebbe l’imposta sui grandi patrimoni”, suggerisce il professore, “che in Italia sono anche frutto dell’economia illecita. Basti pensare che<hi rend="#b"> l’83 per cento degli affitti è percepito in nero</hi>, secondo un recente rapporto del ministero dell’Economia. E le rendite finanziarie, altro tipico sbocco del denaro accumulato in nero, finora sono state sempre tassate coi guanti bianchi”. Infine, la tassazione extra dei capitali scudati “sarebbe facilmente applicabile, demandando la riscossione alle banche che hanno gestito il rientro. Certo, la prossima volta nessuno aderirebbe più allo scudo, ma a me personalmente sembra una buona ragione in più per farlo”.</p>
    <p><hi rend="#b">MAFIA. </hi>Giusto una settimana prima della manovra “lacrime e sangue”, il Consiglio dei ministri ha approvato il nuovo codice antimafia. Una grande occasione per aggredire con maggior vigore le immense ricchezze delle cosche. <ref target="http://www.ilfattoquotidiano.it/2011/08/09/il-nuovo-codice-antimafia-fa-regali-ai-boss-ora-sono-a-rischio-le-confische-dei-beni/150736/">Un’occasione sprecata, hanno commentato invece molti osservatori, a cominciare dall’ex presidente della Commissione parlamentare Giuseppe Lumia</ref>. Anzi, un regalo ai boss, soprattutto la nuova nornativa sui beni mafiosi, che fissa un limite di 18 mesi tra il sequestro e la confisca, un tempo giudicato troppo breve, data l’estrema difficoltà delle indagini patrimoniali e gli esigui mezzi messi in campo dallo Stato. Così come rischia di vanificare molti sforzi la possibilità, per chi viene assolto dall’accusa di associazione mafiosa, di chiedere la restituzione del bene confiscato. Una misura all’apparenza garantista, che in realtà affossa l’intuizione di </p>
    <p><hi rend="#b">Pio La Torre</hi>sul doppio binario delle indagini penalli e di quelle patrimoniali.</p>
    <p>Il nuovo codice antimafia “dimentica” un’altra richiesta univoca di chi si occupa di lotta alla mafia: la riforma del <hi rend="#b">reato di voto di scambio</hi>, l’articolo 416 ter del codice penale che oggi punisce soltanto il politico che compra voti in cambio di soldi, un caso molto raro. Che cosa c’entra con i conti dello Stato? Molto, perché di solito il politico colluso “compra” il voto mafioso in cambio di appalti, forniture, assunzioni. Moltiplicando il caso singolo per la capillarità del controllo dei clan in ampie aree del paese (e non solo al Sud), si arriva a una voragine che ingoia denaro della collettività in cambio di opere e servizi scadenti, e a volte non realizzati affatto. “Avevamo chiesto che l’azienda mafiosa sorpresa in un cantiere pubblico dovesse anche restituire i soldi incassati dallo Stato”, ricorda Romani di Avviso pubblico. “Con la normativa attuale, invece, il cantiere si ferma e basta, con un doppio danno per i cittadini, che poi finiscono per pensare che la mafia dà lavoro e l’antimafia lo toglie. Ma il nostro suggerimento è caduto nel vuoto”.</p>
    <p><hi rend="#b">EVASIONE E SOMMERSO.</hi> “Pagano i soliti noti”, è stato il commento più diffuso alla manovra bis. E’ scomparsa anche l’imposta di solidarietà ad hoc per i redditi da lavoro autonomo superiori ai 55 mila euro, un implicito tentativo di recuperare una piccola parte delle tasse evase dalla categoria. Qualche provvedimento è stato preso, sulla tracciabilità e sulle sanzioni a chi non emette fattura, ma appare poca cosa davanti alla prateria di miliardi che si aprirebbe di fronte a una seria caccia all’evasore. Invece, poco meno di <ref target="http://www.ilsole24ore.com/art/norme-e-tributi/2011-07-03/meno-controlli-081311.shtml?uuid=AaoC3ukD">un mese fa il direttore dell’Agenzia delle entrate Attilio Befera ha annunciato “meno controlli alle piccole e medie imprese”, sia pure con una “maggiore qualità”</ref>.</p>
    <p>Intanto i giornali pubblicano gli sconcertanti redditi medi ricavati dalle dichiarazioni Irpef dei lavoratori autonomi: 46.200 euro per i dentisti, 46.700 per gli avvocati, 17.700 per i concessionari di automobili, 14.500 per i ristoratori, 14.300 per gioiellieri e orologiai. E così via. Il 12 agosto, a Firenze, La Guardia di finanza ha messo sotto inchiesta un’intera famiglia di imprenditori del tessile per una frode fiscale da 10,2 milioni di euro, basata su false fatturazioni e aggiramento dell’Iva. Una famiglia, 10 milioni di euro, e intanto si grattano le banconote da cento dal fondo del barile di chi deve dichiarare tutto.</p>
    <p>L’evasione va anche in vacanza. E’ di questi giorni uno studio di <hi rend="#b">Assoedilizia</hi> secondo il quale il 18-20 per cento delle presenze nelle strutture ricettive è in nero, con un gran fiorire di cartelli del tipo: “Non si accettano pagamenti con assegni e carte di credito”. Sempre a proposito di tracciabilità.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>