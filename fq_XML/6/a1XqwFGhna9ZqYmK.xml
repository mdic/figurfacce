<doc sitename="Il Fatto Quotidiano" title="Napoli, Berlusconi cede alle pressionidegli abusivi: &quot;Stop alle ruspe&quot; - Il Fatto Quotidiano" author="Nello Trocchia" date="2011-05-14" url="http://www.ilfattoquotidiano.it/2011/05/14/napoli-berlusconi-stop-demolizioni-case-abusive-dalla-platea-si-alza-un-boato/111222/" hostname="ilfattoquotidiano.it" description="Silvio Berlusconi è a Napoli per la chiusura della campagna elettorale di Gianni Lettieri. Dal palco della Mostra d’Oltremare parla di giustizia e racconta barzellette. Ma la platea lo interrompe e aspetta l’annuncio. Che alla fine arriva: stop agli abbattimenti delle case abusive. Solo una promessa per il momento. Tant’è che qualche militante si sottolinea …" categories="Politica" tags="Campania;Case Abusive;Elezioni Napoli;Gianni Lettieri;Lega;Napoli;PDL;Silvio Berlusconi" fingerprint="7da01029a990062c">
  <main>
    <head rend="h1">Napoli, Berlusconi cede alle pressioni<lb/>degli abusivi: “Stop alle ruspe”</head>
    <p>
      <ref target="http://www.ilfattoquotidiano.it/wp-content/uploads/2011/05/lettieri_berlusconi_interna.jpg">
        <graphic decoding="async" class="size-full wp-image-111231" title="lettieri_berlusconi_interna" src="http://www.ilfattoquotidiano.it/wp-content/uploads/2011/05/lettieri_berlusconi_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/05/lettieri_berlusconi_interna.jpg" title="lettieri_berlusconi_interna"/>
    <p>Silvio Berlusconi è a Napoli per la chiusura della campagna elettorale di <hi rend="#b">Gianni Lettieri</hi>. Dal palco della <hi rend="#b">Mostra d’Oltremare</hi> parla di giustizia e racconta barzellette. Ma la platea lo interrompe e aspetta l’annuncio. Che alla fine arriva: stop agli abbattimenti delle case abusive.</p>
    <p>Solo una promessa per il momento. Tant’è che qualche militante si sottolinea che il premier “non ha detto quando varerà il decreto”.</p>
    <p>Sono tanti i cittadini arrivati dall’intera <hi rend="#b">provincia di Napoli</hi> per chiedere al presidente del Consiglio una cosa sola: fermare le ruspe. “Una decina di pullman li abbiamo fatti”, racconta uno dei componenti del comitato.</p>
    <p>Berlusconi era venuto a Napoli con la solita agenda: giustizia, sinistra e barzellette. Ma la platea non si riscalda e insiste sul tema più caro. In ballo ci sono <hi rend="#b">60 mila costruzioni abusive</hi> destinate, con sentenze definitive, alla demolizione. Il primo ministro viene interrotto più volte dalle urla dei cittadini che gli chiedono l’annuncio del <hi rend="#b">decreto salva ruspe</hi>, Berlusconi promette anche un incontro a fine comizio, ma gli ‘abusivi’ insistono e il premier, che parlava di giustizia, è costretto a fermare il suo intervento: “Vareremo un decreto che sospenderà gli abbattimenti fino alla fine dell’anno”. Dalla platea si alza un boato. Parlamentari locali e sindaci scattano in piedi per applaudire quasi come in un rito liberatorio.</p>
    <p>Berlusconi aveva già anticipato un possibile intervento per fermare le ruspe, ma in molti volevano l’annuncio pubblico, in una tappa decisiva come la chiusura della campagna elettorale. “Gli abbattimenti indiscriminati – ha dichiarato il primo ministro – colpiscono famiglie non benestanti, povere con molti figli. Sono convinto e ho preparato un apposito decreto per la sospensione degli abbattimenti, in modo da prendere tempo fino alla fine dell’anno e poter esaminare caso per caso e dare il tempo alla regione di approvare i piani urbanistici, paesistici e ambientali”.</p>
    <p>L’annuncio ha provocato la levata di scudi della <hi rend="#b">Lega nord</hi>, ma il deputato campano del Pdl <hi rend="#b">Mario Landolfi </hi>butta acqua sul fuoco: “Anche la Lega è d’accordo con il decreto blocca ruspe. La posizione di Calderoli è stata smentita da Bossi”.</p>
    <p>La proposta di fermare le ruspe non è certo nuova visto che diversi parlamentari campani della maggioranza avevano provato, senza successo, a inserirla nel <hi rend="#b">decreto milleproroghe</hi> sia nel 2010 che nel 2011.</p>
    <p>Durissime le associazioni ambientaliste, con il <hi rend="#b">Fai</hi> e il <hi rend="#b">Wwf</hi> in prima linea. “Quest’annuncio ha due scopi: da un lato violare il principio di legalità derogando a sentenze penali definitive che impongono l’abbattimento di edifici abusivi, dall’altro riaprire in modo subdolo i termini per la presentazione delle domande di condono edilizio”.</p>
    <p>Alla fine della kermesse elettorale qualche cittadino chiede ai politici locali e ai plenipotenziari campani del Pdl: “Si potrebbe fare un provvedimento di confisca, acquisire al patrimonio pubblico gli immobili per salvarli definitivamente dall’intervento delle ruspe. Onorevole voi potete”.</p>
    <p>Ma per questa promessa si aspetta la prossima campagna elettorale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>