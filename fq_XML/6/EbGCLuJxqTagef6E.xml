<doc sitename="Il Fatto Quotidiano" title="Inchiesta Mediatrade, chiesto processo per Silvio Berlusconi e altre 11 persone - Il Fatto Quotidiano" author="RQuotidiano" date="2012-02-16" url="http://www.ilfattoquotidiano.it/2012/02/16/inchiesta-mediatrade-chiesto-processo-berlusconi-altre-persone/191671/" hostname="ilfattoquotidiano.it" description="La procura di Roma ha chiesto il rinvio a giudizio dell’ex premier Silvio Berlusconi, del figlio Pier Silvio, numero uno di Rti, e di altre dieci persone nell’ambito dell’inchiesta Mediatrade sulla compravendita dei diritti tv e cinematografici Mediaset. Evasione fiscale e violazione delle norme tributarie sono i reati attribuiti agli imputati in relazione a una …" categories="Cronaca" tags="Mediaset;Mediatrade;Pier Silvio Berlusconi;Silvio Berlusconi" fingerprint="6b9bc225e1e6e532">
  <main>
    <head rend="h1">Inchiesta Mediatrade, chiesto processo per Silvio Berlusconi e altre 11 persone</head>
    <p>La procura di Roma ha chiesto il rinvio a giudizio dell’ex premier <hi rend="#b">Silvio Berlusconi</hi>, del figlio Pier Silvio, numero uno di Rti, e di altre dieci persone nell’ambito dell’inchiesta <hi rend="#b">Mediatrade </hi>sulla compravendita dei diritti tv e cinematografici Mediaset. Evasione fiscale e violazione delle norme tributarie sono i reati attribuiti agli imputati in relazione a una presunta frode di circa 10 milioni di euro attraverso l’emissione di false fatturazioni per oltre 220 milioni.</p>
    <p>Oltre ai due Berlusconi, la Procura chiede il rinvio a giudizio anche per il produttore tv americano <hi rend="#b">Frank Agrama</hi>, del consigliere di amministrazione di Mediaset <hi rend="#b">Pasquale Cannatelli</hi>, dell’ex ad di Rti<hi rend="#b"> Andrea Goretti</hi>, dei manager Rti <hi rend="#b">Gabriella Ballabio</hi>, <hi rend="#b">Daniele Lorenzano</hi>, <hi rend="#b">Giorgio Dal Negro</hi>, <hi rend="#b">Roberto Pace</hi> e <hi rend="#b">Guido Barbieri</hi>, nonché dei cinesi <hi rend="#b">Paddy Chan</hi> e <hi rend="#b">Catherine Hsu Chun</hi>. Agli imputati vengono contestati i reati di evasione fiscale e violazione delle norme tributarie. L’inchiesta romana, condotta dal procuratore aggiunto <hi rend="#b">Pier Filippo Laviani</hi> e dal sostituto <hi rend="#b">Barbara Sargenti</hi>, costituisce una ‘costola’ di quella omologa milanese, dove però Berlusconi è stato prosciolto, decisione su cui la Procura meneghina ha presentato ricorso in Cassazione. Il riferimento è ad una presunta frode di circa dieci milioni di euro, il cui invio alla magistratura romana si è instaurato per competenza territoriale, giacchè nel periodo valutato la sede sociale di Rti (una delle società coinvolte) era nella Capitale.</p>
    <p>Sul procedimento romano relativo a Mediatrade, inoltre, incombe il rischio prescrizione: per i fatti contestati riferiti alla compravendita di diritti tv contabilizzati nel 2004 la prescrizione è prevista nell’aprile 2012, mentre nell’aprile dell’anno prossimo si prescriveranno le dichiarazione dei redditi del gruppo di <hi rend="#b">Cologno Monzese</hi> presentate nel 2005. Al centro delle indagini dei magistrati romani l’ipotesi che siano stati ‘gonfiati’ i prezzi dei diritti acquistati presso alcune importanti major (società di produzione) statunitensi. In particolare, si tratterebbe di operazioni di sovrafatturazione che avrebbero consentito a Rti e <hi rend="#b">Mediatrade </hi>di detrarre fiscalmente cifre superiori a quelle effettivamente sborsate.</p>
    <p>Negli atti allegati alla richiesta ci sono anche le motivazioni della sentenza emessa dal gup di Milano, il ricorso in Cassazione presentato dalla Procura, la testimonianza del produttore <hi rend="#b">Silvio Sardi </hi>nonché le dichiarazioni di <hi rend="#b">Giancarlo Leone</hi>, già amministratore delegato di Rai Cinema, secondo il quale le trattative per l’acquisto dei diritti avvenivano direttamente con le major senza la presenza di intermediari. In più, secondo l’ipotesi accusatoria, la differenza tra le somme investite e quelle indicate nelle fatture (allegate ai bilanci societari) sarebbero state finalizzate alla creazione di fondi neri successivamente a un complesso giro che avrebbe portato il danaro prima in estremo oriente, e successivamente in Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>