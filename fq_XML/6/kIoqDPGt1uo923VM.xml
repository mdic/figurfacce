<doc sitename="Il Fatto Quotidiano" title="I 5 Stelle sfiorano il 10 per cento a Bologna E sono terzi in quattro capoluoghi - Il Fatto Quotidiano" author="RQuotidiano" date="2011-05-16" url="http://www.ilfattoquotidiano.it/2011/05/16/i-5-stelle-sfiorano-il-10-per-cento-a-bologna-e-sono-terzi-in-tre-capoluoghi/111623/" hostname="ilfattoquotidiano.it" description="Non solo la sconfitta di Berlusconi. Dalle elezioni amministrative esce anche il successo del Movimento 5 Stelle. Che sfiora il 10 per cento a Bologna, davanti al Terzo polo, ed è la terza lista in quattro città importanti come Savona, Ravenna, Rimini e Arezzo. Nel capoluogo emiliano il candidato dei 5 Stelle Massimo Bugani arriva …" categories="Politica" tags="Arezzo;Beppe Grillo;Bologna;Elezioni 2011;Giuliano Pisapia;Letizia Moratti;Massimo Bugani;Mattia Calise;Milano;Movimento 5 Stelle;Pietro Vandini;Ravenna;Rimini;Savona;Silvio Berlusconi" fingerprint="5a01a8459db729ae">
  <main>
    <head rend="h1">I 5 Stelle sfiorano il 10 per cento a Bologna <lb/> E sono terzi in quattro capoluoghi</head>
    <p>Non solo la sconfitta di Berlusconi. Dalle elezioni amministrative esce anche il successo del Movimento 5 Stelle. Che sfiora il 10 per cento a Bologna, davanti al Terzo polo, ed è la terza lista in quattro città importanti come Savona, Ravenna, Rimini e Arezzo.</p>
    <p>Nel capoluogo emiliano il candidato dei 5 Stelle <hi rend="#b">Massimo Bugani </hi>arriva al 9,4 per cento. E il movimento fondato da Beppe Grillo è la quinta lista. Davanti ci sono solo, nella coalizione di centrosinistra, Pd (38,3 per cento) e lista civica per Bologna con Vendola (10,2), mentre nella coalizione di centrodestra, Pdl (16,6) e Lega Nord (10,7).</p>
    <p>Ma la vera sorpresa arriva da quattro capoluoghi di provincia. A Savona, dove appoggia il candidato <hi rend="#b">Milena De Benedetti</hi>, il Movimento 5 Stelle è la terza lista con l’8,4 per cento delle preferenze. Il Pd raggiunge il 27,4 per cento, mentre il Pdl si ferma al 16,6.</p>
    <p>Terza posizione anche a Ravenna, dove <hi rend="#b">Pietro Vandini </hi>prende il 9,3 per cento. Davanti al Movimento 5 Stelle ci sono solo il Pd (41,6 per cento) e il Pdl (13,3). Stessa situazione a Rimini (Movimento 5 Stelle con <hi rend="#b">Luigi Camporesi</hi> all’11,8 per cento, Pd al 29,8 e Pdl al 26,2) e ad Arezzo (davanti alla lista ispirata da Grillo, che con <hi rend="#b">Lucio Bianchi</hi> ottiene il 5,8 per cento dei voti, ci sono Pd, con il 39,3 per cento e Pdl, con il 18,9).</p>
    <p>A Milano <hi rend="#b">Mattia Calise </hi>prende il 3,4 per cento dei consensi, portando il Movimento 5 Stelle al sesto posto tra le liste (nel centrosinistra il Pd arriva al 28,6 per cento, Sel al 4,7 e la lista civica per Pisapia al 3,9, mentre nel centrodestra il Pdl è al 28,7 per cento e la Lega al 9,6). Elettori, quelli di Calise, che potrebbero essere determinanti al ballottaggio per la vittoria di Pisapia sulla Moratti.</p>
    <p>
      <hi rend="#b">di Luca Ferrino</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>