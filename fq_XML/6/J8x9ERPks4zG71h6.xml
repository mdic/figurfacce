<doc sitename="Il Fatto Quotidiano" title="Spread, una parola lunga un anno - Il Fatto Quotidiano" author="Matteo Cavallito" date="2011-12-26" url="http://www.ilfattoquotidiano.it/2011/12/26/spread-parola-lunga-anno/179973/" hostname="ilfattoquotidiano.it" description="Una parola sola che dice tutto ciò che c’è da sapere. Sei lettere diventate un incubo, e non solo per gli operatori. Spread, ovvero ampiezza, divario, differenziale. Per antonomasia, almeno per il pubblico italiano, il premio richiesto dagli investitori per acquistare Btp a dieci anni invece degli omologhi tedeschi, i solidissimi e rispettabilissimi Bund. In …" categories="Economia" tags="Btp-Bund;Emma Marcegaglia;Grecia;Irlanda;Mario Monti;Portogallo;Silvio Berlusconi;Spread" fingerprint="cd991f14ef1728a0">
  <main>
    <head rend="h1">Spread, una parola lunga un anno</head>
    <p><ref target="http://www.ilfattoquotidiano.it/wp-content/uploads/2011/11/spread_bund_btp.jpg"/>Una parola sola che dice tutto ciò che c’è da sapere. Sei lettere diventate un incubo, e non solo per gli operatori. <graphic src="http://www.ilfattoquotidiano.it/wp-content/uploads/2011/11/spread_bund_btp.jpg" title="spread_bund_btp_interna"/></p>
    <p><hi rend="#b">Spread</hi>, ovvero ampiezza, divario, differenziale. Per antonomasia, almeno per il pubblico italiano, il premio richiesto dagli investitori per acquistare</p>
    <p><hi rend="#b">Btp</hi>a dieci anni invece degli omologhi tedeschi, i solidissimi e rispettabilissimi</p>
    <p><hi rend="#b">Bund</hi>. In altre parole la misura del rischio d’insolvenza del nostro Paese nel sempre più impietoso confronto con la prima economia del Continente. Insomma, per chi ancora avesse dei dubbi è semplicemente la parola dell’anno.</p>
    <p>A ben vedere la storia è tutta qui. E che storia, verrebbe da dire. La variazione di rendimento tra i nostri titoli di Stato e quelli di Berlino ha letteralmente invaso la vita quotidiana dell’ultimo semestre. Nell’ordine: ha scatenato la crisi nel Paese, ha cambiato la percezione della stessa presso i cittadini, ha contribuito a far cadere un governo e, particolare importante, ha alimentato in Italia un interesse mai sperimentato prima per le vicende finanziarie. Spread come termometro della crisi, spread come psicosi collettiva, spread come chiacchiera da bar, manco fosse il bel tempo, il gossip o la moviola. Insomma, è stata una rivoluzione. Pagata a caro prezzo.</p>
    <p>L’indicatore era un tempo materia per gli esperti. Un dato significativo per gli operatori, forse, ma non certo per i cittadini. E non è difficile capire il perché. Nel <hi rend="#b">2006</hi>, quando la crisi era ancora lontana, il differenziale <hi rend="#b">Btp/Bund </hi>segnava <hi rend="#b">24</hi>, trascurabilissimi, punti base. In pratica, i nostri titoli rendevano lo <hi rend="#b">0,24%</hi> in più rispetto ai Bund dimostrandosi addirittura più sicuri, nella percezione degli investitori, di due mostri sacri come i bond statali britannici (82 punti base in più rispetto agli omologhi tedeschi) e i <hi rend="#b">Treasuries </hi>di <hi rend="#b">Washington </hi>(87 punti). Ma in fondo stiamo parlando della preistoria, un’epoca felice in cui la <hi rend="#b">Grecia </hi>vantava un rating da serie A e l’ipotesi di una crisi debitoria sovrana europea appariva fantascienza pura. Poi, improvvisamente, l’apocalisse.</p>
    <p>In pochi se ne accorgono, ma nel <hi rend="#b">2008 </hi>il processo di deterioramento è già in atto. Lo spread Btp/Bund passa a quota <hi rend="#b">92 punti</hi>, con i titoli italiani al <hi rend="#b">4,59%</hi>, quasi l’1% in più rispetto ai tedeschi. Nel 2010 si sale a <hi rend="#b">160 </hi>ma il peggio deve ancora venire. Il 23 dicembre di quell’anno, i dati sui titoli sovrani sono già un mezzo bollettino di guerra: i bund salgono di prezzo trasformandosi in bene rifugio con un calo dei rendimenti sotto quota 3%. Lo spread italiano viaggia a <hi rend="#b">176 </hi>punti base, quello irlandese a <hi rend="#b">621</hi>, contro il <hi rend="#b">377 </hi>del Portogallo, il <hi rend="#b">251 </hi>della <hi rend="#b">Spagna </hi>e il <hi rend="#b">932 </hi>della <hi rend="#b">Grecia</hi>. A distanza di un anno, e siamo ai giorni nostri, il peggioramento risulta a dir poco mostruoso: <hi rend="#b">667 </hi>per l’Irlanda, <hi rend="#b">347 </hi>per la Spagna, <hi rend="#b">1.120 </hi>per il Portogallo, <hi rend="#b">500 </hi>per l’Italia. Fino all’astronomica cifra di <hi rend="#b">3.682 </hi>punti base che separa i rendimenti del bund da quelli dei titoli di Stato della Repubblica Ellenica. Un autentico disastro. Ma, almeno per l’Italia, non si tratta del risultato peggiore.</p>
    <p>200 punti a fine giugno, 300 a inizio luglio, 400 ad agosto, addirittura 500 ai primi di novembre. <ref target="http://www.bloomberg.com/quote/!ITGERSP:IND/chart">L’andamento dei differenziali Italia/Germania</ref> assume toni raccapriccianti. Da una parte c’è la crescente sfiducia verso la solvibilità del debito italiano, dall’altra la corsa al rifugio sicuro dei titoli berlinesi. Fatto sta che di fronte alla soglia del <hi rend="#b">7%</hi> che caratterizza i rendimenti del decennale italiano qualcuno inizia a parlare di costi insostenibili per un Paese chiamato a rifinanziare quello che in valore assoluto resta il terzo debito pubblico del mondo (dopo quelli di <hi rend="#b">Stati Uniti </hi>e <hi rend="#b">Giappone</hi>). Il <hi rend="#b">9 novembre del 2011 </hi>è una data storica, e non solo perché vi cade il 22esimo anniversario della caduta del Muro di Berlino. Nel corso delle contrattazioni, lo spread di casa nostra tocca i <hi rend="#b">575 </hi>punti, ennesimo disastroso record dall’introduzione della moneta unica. “Siamo sull’orlo del baratro” dichiarerà la presidente degli industriali <hi rend="#b">Emma Marcegaglia</hi>. Il giorno dopo, lo stesso quotidiano della Confindustria, il solitamente pacato <hi rend="#i">Sole 24 Ore</hi>, titolerà con due sole parole: “Fate presto”. Citazione dichiarata alla storica prima pagina che il quotidiano napoletano <hi rend="#i">Il Mattino </hi>dedicò al devastante terremoto in Irpinia nel lontano 1980.</p>
    <p>Il resto è cronaca. L’atteso “effetto <hi rend="#b">Monti</hi>” non si è visto, se non per un breve intermezzo. Il peso della crisi europea e la carenza di risposte tanto da parte della Bce quanto da i leader europei continua a condizionare negativamente la fiducia del mercato. Una cosa è comunque certa: i vecchi livelli di differenziale non torneranno mai più. D’altra parte quell’Europa del passato in cui investire in bund o in titoli ellenici faceva relativamente poca differenza è naufragata con l’idea stessa di un’eurozona capace di rispondere tempestivamente alla crisi con contromisure degne di questo nome. Ridurre la tensione sui mercati alleggerendo il peso dei rifinanziamenti sui debiti, pur nel contesto di un’Europa a rischio variabile, resta oggi il massimo obiettivo possibile. E il fatto che il <hi rend="#b">2012 </hi>si annunci già come un anno di diffusa recessione non aiuterà di certo. Insomma, buon spread Europa. Ne hai veramente bisogno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>