<doc sitename="Il Fatto Quotidiano" title="Centrodestra, Berlusconi: “Non escludo Monti come leader dei moderati” - Il Fatto Quotidiano" author="RQuotidiano" date="2012-10-09" url="http://www.ilfattoquotidiano.it/2012/10/09/berlusconi-non-escludo-monti-leader-dei-moderati/376747/" hostname="ilfattoquotidiano.it" description="“Non escluderei Mario Monti come leader del raggruppamento dei moderati”. Lo ha affermato Silvio Berlusconi parlando in diretta a Canale 5, intervistato da Maurizio Belpietro. “Monti ha sempre gravitato in questa area – ha detto il Cavaliere aggiungendo – di aver avuto contatti con altre personalità e che ci sono diversi nomi nella lista dei possibili …" categories="Politica" tags="Gianfranco Fini;Mario Monti;PDL;Pier Ferdinando Casini;Silvio Berlusconi" fingerprint="2c9a5385d06ee72d">
  <main>
    <head rend="h1">Centrodestra, Berlusconi: “Non escludo Monti come leader dei moderati”</head>
    <graphic src="https://st.ilfattoquotidiano.it/wp-content/uploads/2012/09/berlusconi-nave-interna.png"/>
    <p>“Non escluderei <hi rend="#b">Mario Monti</hi> come leader del raggruppamento dei moderati”. Lo ha affermato<hi rend="#b"> Silvio Berlusconi</hi> parlando in diretta a <hi rend="#i">Canale 5</hi>, intervistato da<hi rend="#b">Maurizio Belpietro</hi><hi rend="#i">. “</hi>Monti ha sempre gravitato in questa area – ha detto il Cavaliere aggiungendo – di aver avuto contatti con altre personalità e che ci sono diversi nomi nella lista dei possibili leader”. Insomma: “se i leader del centrodestra sentono un sentimento tale che io non li possa rappresentare, io sono disponibile a fare un passo indietro per consentire che si possa creare una forza alternativa alla sinistra”. <hi rend="#b">Casini</hi> parla di giravolta? “Io non ho mai effettuato giravolte nella mia vita. Non vedo come Casini possa permettersi una espressione così infelice e contraria dalla verità”, sostiene.</p>
    <p>Alla domanda se anche <hi rend="#b">Gianfranco Fini</hi> potrà rappresentare il centrodestra, l’ex presidente del Consiglio ha risposto che “quando i moderati devono presentarsi in campo e fare massa occorre che tutti i moderati stiano dentro questo centrodestra, anche sottrarre il voto di un piccolo partito è una cosa che non si deve fare”. “Non bisogna lasciare spazio alla sinistra – insiste – E’ conveniente e quasi obbligatorio che i moderati devono stare insieme”. E il Pdl che fine fa? “Il simbolo lo cambiamo in quanto <hi rend="#b">il Popolo della libertà</hi> è un bel nome, ma l’acronimo Pdl non comunica nessuna emozione”. Berlusconi tuttavia nega le ricostruzioni degli ultimi giorni: non vuole “rottamare” la vecchia classe politica,. “è una cosa che non esiste”. “Abbiamo studiato un nuovo simbolo – rivela – Vogliamo fare qualcosa di importante per unire i moderati”.</p>
    <p>[brightcove]1887574489001[/brightcove]</p>
    <p>Già dialogando con Belpietro, stavolta dalle pagine di <hi rend="#i">Libero</hi>, Berlusconi aveva aperto al suo “ritiro” dalle scene: ”Non è una novità: è quanto dico da tempo. Io voglio l’unità dei moderati e per ottenerla, se serve, sono pronto anche a non presentarmi. Intendo fare ciò che è utile e giusto per il mio Paese e se, per ottenere un fronte unico contro la sinistra, c’è bisogno che io mi faccia da parte, lo farò”. E poi spiega che “non c’è trucco né possibilità di ripensamento. Io – sottolinea Berlusconi – sono tranquillo: come premier possono candidare chi vogliono. Lo faccio nell’interesse del mio Paese, per non consegnare l’Italia a Bersani e Vendola”.</p>
    <p>E ancora: “Casini e <hi rend="#b">Montezemolo</hi> per dar vita a un nuovo schieramento con il Pdl non vogliono Berlusconi? E Berlusconi si toglie dalle scatole. Tutto qui, niente di nuovo. Alla mia età non inseguo certo una poltrona…”. “Se fondai la Casa delle Libertà è perché nessuno volle farsi avanti”, spiega Berlusconi. “Oggi c’è chi se la sente ed è pronto a mettere insieme tutti i partiti che non sono di sinistra? Prego, si accomodi e avrà il mio appoggio”.</p>
    <p>Ma dietro la mossa dell’ex capo del governo potrebbe esserci anche una trattativa. Secondo una ricostruzione di <hi rend="#i">Repubblica</hi> a preoccupare Berlusconi, più che i sondaggi (alcuni dei quali danno il Pdl addirittura di poco avanti al Movimento Cinque Stelle), sono i processi. Quello sull’affaire Ruby, che finirà entro pochi mesi. Ma poi quello pugliese su Tarantini e le escort e quello napoletano su Lavitola. E ancora l’inchiesta, trasferita da poco da Palermo a Milano (dal suo punto di vista, dalla padella alla brace, con “l’aggravante” che è la Boccassini a condurre le indagini), sulla presunta tentata estorsione di Dell’Utri allo stesso Berlusconi per quel fiume di denaro regalato dal Cavaliere al senatore (villa compresa). Insomma: il meccanismo sarebbe “Io mollo, ma voi salvatemi dalla graticola”. Un Ppe italiano in cambio di un salvacondotto. Se possa riuscirci, resta solo da vedere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>