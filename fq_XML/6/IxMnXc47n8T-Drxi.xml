<doc sitename="Il Fatto Quotidiano" title="I concorrenti del Grande Fratello Vip votano? Sì ma c'è di mezzo il possibile astensionismo (mentre Silvio Berlusconi invita ad andare alle urne) - Il Fatto Quotidiano" author="Giuseppe Candela" date="2022-08-28" url="https://www.ilfattoquotidiano.it/2022/08/28/i-concorrenti-del-grande-fratello-vip-votano-si-ma-ce-di-mezzo-il-possibile-astensionismo-mentre-silvio-berlusconi-invita-ad-andare-alle-urne/6776747/" hostname="ilfattoquotidiano.it" description="La cosa è assai curiosa. E se i concorrenti del Grande Fratello decidono di restarsene in casa e non votare come la prende il patron di Mediaset?" categories="Televisione" tags="Alfonso Signorini;Elezioni;Grande Fratello Vip;Silvio Berlusconi" fingerprint="ea8112263be777a9">
  <main>
    <p>Debutterà lunedì 19 settembre la nuova edizione del “<hi rend="#b">Grande Fratello Vip</hi>“. Il reality di Canale 5 deve però risolvere <hi rend="#b">una grana “politica”</hi> ancora prima di partire, nulla a che vedere con il no di <hi rend="#b">Rita Dalla Chiesa</hi> poi candidata da <hi rend="#b">Forza Italia</hi>. <hi rend="#b">Signorini</hi> ha scelto i nuovi concorrenti che, nel rispetto delle normative anti-Covid, ancora esistenti, dovranno rispettare una quarantena di circa cinque giorni prima del debutto. Isolati in maniera preventiva negli alberghi.</p>
    <p>A soli sei giorni dal kick-off l’Italia andrà al voto e <hi rend="#b">ai concorrenti sarà permesso di uscire dalla casa più spiata d’Italia per recarsi alle urne</hi>. I “vipponi” potranno scegliere se andare a votare o meno ma l’abbandono momentaneo si scontra con la prima volta con le normative anti-Covid. <hi rend="#b">Dopo aver votato non potranno tornare subito nella casa ma dovranno sottoporsi a una nuova quarantena</hi>, sempre di cinque giorni.</p>
    <p><hi rend="#b">Un problema non di poco conto, il programma subirebbe uno stop?</hi> La diretta quotidiana continuerebbe con i concorrenti che hanno deciso di non votare o magari con i concorrenti stranieri? Ipotesi che però porterebbe ad assenza di dinamiche e creerebbe grandi difficoltà nella realizzazione degli appuntamenti in prime time. <hi rend="#b">Una parte del cast entrerà nella casa lunedì 19 settembre, altri vipponi giovedì 22</hi>, in questo caso con ingresso a tre giorni dal voto.</p>
    <p>Poche alternative per Mediaset ed Endemol, società di produzione del reality, che studiano soluzioni ma sul tavolo anche la possibilità di un rinvio della trasmissione a inizio ottobre per evitare una falsa partenza. Tenendo conto anche di una questione di immagine, <hi rend="#b">di fronte alla scelta di tanti concorrenti di non recarsi al voto</hi> alcuni potrebbero parlare di una sorta di invito all’astensionismo, il tutto sulle reti Mediaset mentre il patron dell’azienda, <hi rend="#b">Silvio Berlusconi</hi>, invita a recarsi alle urne e cerca di combattere l’astensione.</p>
  </main>
  <comments/>
</doc>