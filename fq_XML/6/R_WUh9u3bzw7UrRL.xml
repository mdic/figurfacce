<doc sitename="Il Fatto Quotidiano" title="Libia, la Lega bombarda il Governo - Il Fatto Quotidiano" author="RQuotidiano" date="2011-04-29" url="http://www.ilfattoquotidiano.it/2011/04/29/libia-la-lega-bombarda-il-governo/107904/" hostname="ilfattoquotidiano.it" description="Mentre i caccia italiani compiono i primi raid aerei su obiettivi militari in Libia, in Italia a finire sotto il fuoco leghista è Silvio Berlusconi. Il sollievo per l’appoggio trovato in Napolitano sul potenziamento della missione è durato giusto il tempo di un minuto, fino a quando Umberto Bossi, da un comizio a Domodossola ha detto: …" categories="Politica" tags="Crisi Economica;Lega;Libia;Silvio Berlusconi;Umberto Bossi" fingerprint="f1a4376561aac038">
  <main>
    <head rend="h1">Libia, la Lega bombarda il Governo</head>
    <p>Mentre i caccia italiani compiono i primi raid aerei su obiettivi militari in <hi rend="#b">Libia</hi>, in Italia a finire sotto il fuoco leghista è <hi rend="#b">Silvio Berlusconi</hi>. Il sollievo per l’appoggio trovato in Napolitano sul potenziamento della missione è durato giusto il tempo di un minuto, fino a quando <hi rend="#b">Umberto Bossi</hi>, da un comizio a Domodossola ha detto: “Stop ai raid o può capitare di tutto”.</p>
    <p>La Lega nord è insorta ieri quando si è appresa la notizia che i primi <hi rend="#b">Tornado</hi> dell’areonautica militare stavano sganciando bombe su Misurata. “Di male in peggio”, aveva detto <hi rend="#b">Roberto Calderoli</hi>. Una giornata tesissima quella del premier che si è trovato a dover fronteggiare contemporaneamente l’attacco del Carroccio sulla campagna libica e quello de <hi rend="#i">Il Giornale</hi> contro il ministro dell’Economia <hi rend="#b">Giulio Tremonti</hi>. A un certo punto Palazzo Chigi è stato costretto a intervenire con una nota ufficiale: “Tremonti è impegnato con me a ritrovare con la Lega i termini di un comune impegno politico anche sulla politica estera”.</p>
    <p>A sparigliare ulteriormente il mazzo ci hanno pensato le opposizioni che hanno chiesto e ottenuto il passaggio della maggioranza in aula per votare sul cambio di strategia nella missione internazionale contro <hi rend="#b">Gheddafi</hi>. Il Parlamento sarà dunque chiamato ad esprimersi il <hi rend="#b">prossimo 3 maggio</hi>. Il primo firmatario della mozione del Pd è il capogruppo <hi rend="#b">Dario Franceschini </hi>che incalza il Carroccio: “Non so cosa farà la Lega che fa la voce grossa in Padania e cala le braghe a Roma”, ha detto il capogruppo del Pd, “sono più propenso a pensare che calerà le braghe, ma se ci fosse un voto differenziato sarebbe crisi (di governo, <hi rend="#i">ndr</hi>) nei fatti”.</p>
    <p>Cosa farà la Lega in occasione del delicato passaggio parlamentare? Se lo chiedono in tanti. Ieri sera, durante un comizio elettorale a Domodossola, il Senatùr aveva mandato segnali distensivi al premier: “Non voglio fare saltare l’esecutivo”. Ma subito dopo ha rincarato la dose contro l’alleato di governo: “Povero Silvio, scombussolato da Sarkozy. Meno male che c’è Tremonti”. Considerazioni accompagnate da una minaccia neanche tanto velata: o si fermano i raid o il 3 maggio può succedere veramente di tutto. Un’opinione condivisa e rilanciata anche da <hi rend="#b">Matteo Salvini</hi>, europarlamentare e consigliere comunale a Milano: “Se prevarranno i no, non c’è più maggioranza”. L’esponente del Carroccio si rivolge anche al Pd e prova a ributtare la palla nella loro metà campo: “Sarebbe paradossale che il partito democratico con un voto favorevole accorra in soccorso del governo, facendo di fatto il ruolo della stampella”.</p>
    <p>Ed è esattamente quello che si aspetta Napolitano, che non vuole che il governo salti sulla missione internazionale. Ma se il Colle riuscirà a far giungere a più miti consigli le opposizioni, eccezion fatta per l’<hi rend="#b">Idv</hi> che nella sua mozione chiede la fine delle operazioni militari, non è assolutamente detto che riuscirà anche a piegare la Lega. “La guerra è troppo costosa e a pagare sono sempre i padani”, ha detto Bossi che è entrato anche nel merito degli aspetti strategici della missione: “Con gli aerei non si vince contro Gheddafi. Se butti bombe e missili gli immigrati aumentano. Non vorrei che quando è finita, ci dovesse toccare anche di pagare i danni”.</p>
    <p>Il Carroccio si schiera anche al fianco del ministro dell’Economia Giulio Tremonti che dopo gli attacchi di ieri del <hi rend="#i">Giornale</hi> di famiglia, ora si trova a dover fare i conti anche con <hi rend="#b"> Panorama</hi>. Il settimanale di casa Mondadori oggi titola così: “Non si stava meglio quando non c’era lui (Tremonti, </p>
    <p><hi rend="#i">ndr</hi>)?”. Il titolare dell’Economia aveva fatto un assist al partito di Bossi quando aveva detto che per il potenziamento della missione militare non c’era copertura finanziaria a meno di aumentare le accise sul carburante. Parole che avevano fatto scrivere al direttore</p>
    <p><hi rend="#b">Alessandro Sallusti</hi>che “Tremonti aizza la Lega”.</p>
    <p>Mentre Berlusconi è lontanissimo dal trovare una quadra sul nodo bombe, il Carroccio apre anche il fronte elezioni amministrative. “A Milano corre Berlusconi, se perde, perde Berlusconi”, ha detto Bossi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>