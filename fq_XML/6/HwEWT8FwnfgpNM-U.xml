<doc sitename="Il Fatto Quotidiano" title="‘Silvio resta a Milanello’, comitato Meloni di Reggio contro il ritorno di Berlusconi - Il Fatto Quotidiano" author="Davide Turrini" date="2012-12-07" url="http://www.ilfattoquotidiano.it/2012/12/07/silvio-torna-a-milanello-comitato-giorgia-meloni-contro-ritorno/439227/" hostname="ilfattoquotidiano.it" description="Il futuro del Pdl non lo vedono di certo con Silvio Berlusconi. Sono i componenti del Comitato Giorgia Meloni premier di Reggio Emilia che la scorsa notte hanno esposto dalle due finestre del davanzale della sede del Pdl di via Roma 34, uno striscione piuttosto esplicito sulle manovre future nel centrodestra: “Silvio torna a Milanello!!!”. …" categories="Emilia Romagna" tags="Angelino Alfano;Giorgia Meloni;Primarie;Silvio Berlusconi" fingerprint="4aa34f7b9b5bc53e">
  <main>
    <head rend="h1">‘Silvio resta a Milanello’, comitato Meloni di Reggio contro il ritorno di Berlusconi</head>
    <graphic src="https://st.ilfattoquotidiano.it/wp-content/uploads/2012/12/silvio-resta-a-milanello_meloni_er.jpg"/>
    <p>Il futuro del <hi rend="#b">Pdl</hi> non lo vedono di certo con <hi rend="#b">Silvio Berlusconi.</hi> Sono i componenti del Comitato Giorgia Meloni premier di <hi rend="#b">Reggio Emilia</hi> che la scorsa notte hanno esposto dalle due finestre del davanzale della sede del Pdl di via Roma 34, uno <hi rend="#b">striscione</hi> piuttosto esplicito sulle manovre future nel centrodestra: “<hi rend="#b">Silvio torna a Milanello</hi>!!!”.</p>
    <p>“Un messaggio ironico – spiegano dal <hi rend="#b">Comitato Meloni Premier</hi> – per pretendere dal partito di non rimangiarsi la parola per l’ennesima volta e di proseguire sulla strada del rinnovamento come ci chiede la nostra gente con crescente <hi rend="#b">malcontento</hi>. Senza nulla togliere a quanto fatto in questi vent’anni da Berlusconi, sosteniamo che sia giunto il momento di andare avanti, lasciando il passo a volti più freschi e spendibili come Giorgia Meloni che, soprattutto nelle ultime settimane, ha attirato grandi attenzioni, interesse e passione attorno a se ed alla sua candidatura”.</p>
    <p>“Il <hi rend="#b">futuro</hi> è davanti a noi ed il presente pretende scelte coraggiose andiamo avanti senza paura” è il messaggio di Luca Pattacini, Lucia Di Paolantoni, Massimiliano Coloretti, Alberto Bizzocchi, Elena Guidetti e Corrado Corradi che in fondo allo striscione penzolante tra due poster della Giovane Italia ha come richiamo due <hi rend="#b">hashtag</hi> di Twitter come #rinnovare e #senzapaura.</p>
    <p>Le combinazioni di parole concatenate, come tipico dei “cinguettii” del web, vengono usate dalla pagina <hi rend="#b">Twitter</hi> del Comitato Meloni con martellante iperattivismo e con notevole conoscenza del mezzo. “Così tutti torneranno a parlare di Berlus, tutti saranno di nuovo occupati a parlare del nulla, senza produrre nulla #vogliolaMeloni #senzapaura”, scrive Giorgia Morella. E ancora, Alessandro Sangiorgi: “Brava @GiorgiaMeloni. Vogliamo costruire un nuovo Futuro #senzapaura!”. </p>
    <p>“Un legittimo diritto al <hi rend="#b">dissenso</hi>, non siamo in caserma e loro sono ragazzi”, spiega<hi rend="#b"> Galeazzo Bignami</hi>, 37 anni, consigliere regionale <hi rend="#b">Pdl</hi> in Emilia Romagna, meloniano di ferro, “Le <hi rend="#b">primarie</hi> sembrano tramontate, peccato. Erano comunque una decisione assunta dal partito con un comunicato firmato da Berlusconi stesso. Non avremmo di certo perso tempo a farle. Il Pdl si era mobilitato per questo orizzonte”.</p>
    <p>“Nel gruppo di Reggio Emilia, tra l’altro”, chiosa Bignami, “sono tutti tifosi del <hi rend="#b">Milan</hi>. Dopo aver visto che da quando Berlusconi si era assentato dalla vita politica il Milan stava ottenendo risultati discreti, probabilmente lo vogliono spingere ancora su questa strada”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>