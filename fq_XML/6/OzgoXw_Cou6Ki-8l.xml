<doc sitename="Il Fatto Quotidiano" title="Europarlamento, un eletto su cinque prova il &quot;salto&quot; a Camera o Senato: tra loro c'è Calenda. Che in tre anni a Bruxelles non ha lasciato traccia - Il Fatto Quotidiano" author="Paolo Frosina" date="2022-08-26" url="https://www.ilfattoquotidiano.it/2022/08/26/europarlamento-un-eletto-su-cinque-prova-il-salto-calenda-non-ha-lasciato-traccia/6774322/" hostname="ilfattoquotidiano.it" description="Sono 13 su 76 gli eurodeputati italiani che proveranno ad accomodarsi sugli scranni romani, lasciando a metà la legislatura. Tra loro anche Calenda [Leggi]" categories="Elezioni politiche 2022" tags="Assenteismo;Carlo Calenda;Elezioni;Movimento 5 Stelle;Parlamento Europeo;Silvio Berlusconi" fingerprint="b3a6f8606b5e20bd">
  <main>
    <head rend="h1">Europarlamento, un eletto su cinque prova il “salto” a Camera o Senato: tra loro c’è Calenda. Che in tre anni a Bruxelles non ha lasciato traccia</head>
    <graphic src="https://st.ilfattoquotidiano.it/wp-content/uploads/2022/08/25/calenda-1200x630.jpg"/>
    <p>Sono stati eletti per <hi rend="#b">rappresentare l’Italia</hi> al <hi rend="#b">Parlamento europeo</hi>, incarico per cui percepiscono una retribuzione netta di<hi rend="#b"> 7.300 euro</hi> al mese più le indennità di viaggio, di soggiorno, di spese mediche e di fine mandato. Ma a molti la poltrona sta stretta: quasi un quinto di loto vorrebbe cambiarla con un più comodo scranno romano. Sono <hi rend="#b">13 su 76</hi>, infatti, gli eurodeputati italiani in carica candidati alle elezioni del prossimo 25 settembre, nonostante abbiano di fronte ancora quasi <hi rend="#b">due anni di mandato</hi> a Bruxelles (la scadenza è a maggio 2024). L’unica delegazione che resterà intatta in ogni caso è quella del <hi rend="#b">Movimento 5 stelle</hi>, che non ha inserito in lista nessuno dei propri rappresentanti. Tutti gli altri partiti, invece, ne schierano uno o di più: e tra loro ci sono nomi di primissimo piano, a partire da <hi rend="#b">Silvio Berlusconi</hi>, il più assenteista di tutta l’Eurocamera. Ma pure <hi rend="#b">Antonio Tajani</hi>, Eleonora Evi, <hi rend="#b">Raffaele Fitto</hi>, <hi rend="#b">Simona Bonafé</hi> e Caterina Chinnici (aspirante governatrice della Sicilia) e soprattutto <hi rend="#b">Carlo Calenda</hi>: il segretario di Azione – anche se può sfuggire – è parlamentare europeo dal maggio 2019, quando fu eletto con record di preferenze nella lista del Pd, salvo mollare il partito dopo due mesi e in seguito (nel 2021) cambiare anche famiglia politica comunitaria, traslocando dal gruppo dei <hi rend="#b">Socialisti&amp;Democratici</hi> ai macroniani di <hi rend="#b">Renew Europe</hi>. Se però a parole Calenda è un fervente crociato dell’Europa e dell’integrazione europea, di fatto ha dedicato tutte le sue energie alla politica e alle <hi rend="#b">candidature nazionali</hi> (prima a sindaco di Roma e adesso a senatore) trascurando in allegria l’incarico per cui viene stipendiato.</p>
    <p>A tacer d’altro basterebbe guardare <hi rend="#b">Twitter</hi>: sul social dove l’ex ministro trascorre gran parte delle sue giornate, i riferimenti al lavoro da europarlamentare sono praticamente assenti. E il motivo si capisce verificando la sua attività istituzionale. Va detto subito che il metro di giudizio non può essere – come per Camera e Senato – la <hi rend="#b">presenza alle votazioni</hi>: da marzo 2020 a marzo 2022, infatti, a causa del Covid è stato in vigore un <hi rend="#b">sistema da remoto</hi> che ha permesso ai deputati (o ai loro assistenti) di votare direttamente dalla poltrona di casa, senza scomodarsi con aerei e trasferte. Una rivoluzione che ha <hi rend="#b">drogato le statistiche</hi>: basta pensare che persino Berlusconi, che a Bruxelles è comparso una sola volta in tutta la legislatura, può vantare un rispettabile <hi rend="#b">58,9%</hi> di partecipazione. Così, durante la campagna per le comunali di Roma, Calenda poteva farsi bello dicendo di avere “<hi rend="#b">oltre il 90% di presenze ai voti</hi>“, nascondendo però che questa percentuale lo piazzava (al 28 settembre 2021, ultimo dato reperibile) <hi rend="#b">al 71° posto su 75 eletti italiani</hi> e al<hi rend="#b"> 622° sui 705 totali</hi>. Tramontato lo “smart working”, il bluff è venuto a galla: il segretario di Azione non si è presentato nemmeno <ref target="https://www.ilfattoquotidiano.it/2022/07/06/tassonomia-verde-il-parlamento-ue-dice-si-allinserimento-di-gas-e-nucleare-con-i-voti-del-centrodestra-italiano-pd-e-m5s-per-il-rigetto/6651771/">al decisivo voto sulla tassonomia verde del 6 luglio scorso</ref>, nonostante fiumi di parole e tweet sulla necessità di includervi anche gli investimenti sull’energia nucleare. E si è fatto bacchettare anche da un suo compagno di gruppo, l’eurodeputato di Italia viva Nicola Danti: “La politica va fatta </p>
    <p><hi rend="#b">nei luoghi dove si decide</hi>e si incide, non su Twitter. Altrimenti si fa il gioco dei populisti”, gli scriveva.</p>
    <quote><p>.</p><ref>@CarloCalenda</ref>bene gli studi, ma oggi al Parlamento Europeo abbiamo votato su<ref>#tassonomia</ref>per impedire di bloccare investimenti su nucleare e gas. E tu non c’eri. La politica va fatta nei luoghi dove si decide e si incide, non su Twitter. Altrimenti si fa il gioco dei populisti.<ref>https://t.co/adwM5qjQZe</ref><p>— Nicola Danti ???????????????? (@DantiNicola)</p><ref>July 6, 2022</ref></quote>
    <p>Per avere un quadro realistico dell’impegno è utile invece guardare la voce “<hi rend="#b">attività parlamentari principali</hi>” sulla sua pagina da deputato. Ne risulta che in<hi rend="#b"> 170 sedute plenarie</hi> del Parlamento europeo in questa legislatura, Calenda è intervenuto in Aula – oralmente o in forma scritta – <hi rend="#b">appena sei volte</hi>. L’ultima? Il <hi rend="#b">18 maggio 2021</hi>, un anno e tre mesi fa, prima di lanciare la propria corsa a sindaco di Roma. L’unica altra “attività principale” del capo della lista di centro è una relazione a una <hi rend="#b">proposta di risoluzione</hi>, cioè un atto di mero indirizzo nei confronti degli Stati membri, senza valore normativo (come invece hanno i regolamenti e le direttive). Per fare alcuni paragoni, <hi rend="#b">Brando Benifei</hi> – il capodelegazione del Pd – ha all’attivo 92 interventi in Aula, una relazione su una direttiva e una su un regolamento, altre sei relazioni da “relatore ombra” (una sorta di relatore di partito) e dieci interrogazioni orali. Antonio Tajani – vicepresidente del Partito popolare europeo e già presidente dell’Eurocamera – ha 59 interventi in Aula, 13 pareri in quanto relatore, 42 proposte di risoluzione e due interrogazioni orali. <hi rend="#b">Carlo Fidanza</hi> (capodelegazione di FdI) ha 46 interventi in Aula, otto relazioni e 11 pareri da relatore ombra, 108 proposte di risoluzione e tre interrogazioni orali. <hi rend="#b">Tiziana Beghin</hi> (capodelegazione del M5s) 34 interventi in Aula, dieci proposte di risoluzione e sei interrogazioni orali.</p>
    <p>Insomma, finora il leader di Azione non ha lasciato quasi traccia della sua presenza all’Eurocamera, come ricordano gli eletti del Movimento 5 stelle – Tiziana Beghin, Fabio Massimo Castaldo, Laura Ferrara, Mario Furore e Sabrina Pignedoli – in un comunicato in cui rivendicano di essere stati gli unici a non tentare di usare Bruxelles come un autobus per Roma: “I nostri eletti restano<hi rend="#b"> fedeli al mandato elettorale</hi> ricevuto nel maggio 2019 e continueranno il loro lavoro al Parlamento europeo <hi rend="#b">fino alla fine della legislatura</hi>“, scrivono. “Purtroppo, invece, per gli altri partiti è proprio il caso di dire: “prendi i voti e scappa”. Fa scalpore in particolare <hi rend="#b">il caso Calenda</hi>, che ha trascorso più tempo nelle sue varie <hi rend="#b">campagne elettorali</hi> che presente a lavorare per l’Italia a Bruxelles e Strasburgo. A questo “<hi rend="#b">fuggi fuggi</hi>” vergognoso e irrispettoso degli impegni presi durante la campagna elettorale europea, il Movimento 5 stelle contrappone coerenza e risultati concreti. Grazie a Giuseppe Conte abbiamo ottenuto <hi rend="#b">209 miliardi</hi> di fondi europei per il nostro Paese, molti dei quali a fondo perduto, un risultato storico che si può raggiungere solo se lavori sodo, sei credibile e autorevole, tutte qualità che mancano alla classe politica. Il prossimo 25 settembre i cittadini si ricorderanno chi è dalla loro parte”, concludono.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>