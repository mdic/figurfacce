<doc sitename="Il Fatto Quotidiano" title="Albanese nel nuovo film dice addio a Cetto, spazzato via col berlusconismo - Il Fatto Quotidiano" author="Davide Turrini" date="2012-05-03" url="http://www.ilfattoquotidiano.it/2012/05/03/addio-cetto-laqualunque-torna-frengo-antonio-albanese-nuovo/216195/" hostname="ilfattoquotidiano.it" description="Con il governo tecnico per Cetto Laqualunque non c’è più spazio. L’aveva già dichiarato tempo fa Antonio Albanese che finita l’epoca" categories="Emilia Romagna" tags="Antonio Albanese;Bunga Bunga;Domenico Procacci;Fandango;Governo Tecnico;Silvio Berlusconi" fingerprint="e771f3af79d7f622">
  <main>
    <head rend="h1">Albanese nel nuovo film dice addio a Cetto, spazzato via col berlusconismo</head>
    <p><hi rend="#i"> Tutto tutto e niente niente</hi> s’intitola il nuovo film scritto e interpretato dal comico brianzolo, il primo dell’era post Berlusconi e il terzo diretto dal campione d’incassi Giulio Manfredonia. Le riprese iniziano venerdì 3 maggio e vedono sul set i bolognesi Bob Messini e Vito. Produce la Fandango di Domenico Procacci</p>
    <p><ref target="http://www.ilfattoquotidiano.it/2012/05/03/addio-cetto-laqualunque-torna-frengo-antonio-albanese-nuovo/216195/albanese_cetto_er/"/>Con il governo tecnico per <graphic src="http://www.ilfattoquotidiano.it/wp-content/uploads/2012/05/albanese_cetto_er.jpg" title="albanese_cetto_er"/></p>
    <p><hi rend="#b">Cetto Laqualunque</hi>non c’è più spazio. L’aveva già dichiarato tempo fa</p>
    <p><hi rend="#b">Antonio Albanese</hi>che finita l’epoca berlusconiana trucco e parrucco dello straordinario politicante inventato dalla fantasia dello sceneggiatore calabrese Piero Guerrera, e dallo stesso comico brianzolo, sarebbero stati messe in naftalina.</p>
    <p>Cetto era Silvio, e la sua epopea politica nel piccolo paesino calabro una trasfigurazione parodica delle impresentabili gesta di un presidente del consiglio che aveva governato indisturbato tra gaffe, <hi rend="#b">bunga bunga</hi> e decreti legge, per almeno un quindicennio.</p>
    <p>La satira però si riaggiorna ed entro la fine del 2012 Albanese tornerà in sala con <hi rend="#i"> Tutto tutto e niente niente</hi>, diretto sempre da </p>
    <p><hi rend="#b">Giulio Manfredonia</hi>, già regista di Albanese in E’ già ieri (2004) e, appunto, di Qualunquemente.</p>
    <p>Anche se la trama è ancora top secret, molto probabilmente Albanese vestirà i panni di tre personaggi diversi. Uno dei tre sembra essere lo storico <hi rend="#b">Frengo</hi> di Mai dire gol, il dj pugliese, avvezzo alle “canne”, commentatore delle partite di Bari, Lecce e Foggia, quando ancora Zdenek Zeman stupiva il calcio italiano allenando sul tavoliere.</p>
    <p>Un altro personaggio del terzetto potrebbe essere proprio quel <hi rend="#b">Mino Martinelli</hi>, il filosofo cocainomane che passa “sei mesi a Ibiza e sei a Panarea”, come sketch televisivo vuole, e soprattutto perché il titolo del nuovo film richiama una battuta di questa misconosciuta e recente maschera dell’universo made in Albanese.</p>
    <p>Le riprese prenderanno il via il 4 maggio a Roma e poi si sposteranno in Veneto per un totale di otto settimane. Scritto da Antonio Albanese e da Piero Guerrera Tutto tutto e niente niente è prodotto da Domenico Procacci per <hi rend="#b">Fandango</hi> e coprodotto da Rai Cinema, con distribuzione 01. Nel cast, oltre ad Albanese, ci sono: Paolo Villaggio, Nicola Rignanese, Fabrizio Bentivoglio, Lunetta Savino, Lorenza Indovina, Teco Celio, Luigi Maria Burruano, Davide Giordano, Maria Rosaria Russo, Alfonso Postiglione e i due bolognesi Vito e Bob Messini.</p>
    <p>L’idea è quella di bissare il successo di Qualunquemente che nel 2011 ha sfiorato i 16 milioni di euro al box office nel solco di una possibile rinascita della commedia all’italiana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>