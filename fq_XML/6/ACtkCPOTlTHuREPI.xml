<doc sitename="Il Fatto Quotidiano" title="SuperDario Bros, dall'11 al 17 giugno: &quot;Lady Gaga under 30 più pagata? Under 20 è Ruby&quot; - Il Fatto Quotidiano" author="RMisfatto" date="2011-06-19" url="http://www.ilfattoquotidiano.it/2011/06/19/superdario-bros-dall11-al-17-giugno/119983/" hostname="ilfattoquotidiano.it" description="Sabato 11 Giugno Bankitalia denuncia: “I salari sono fermi agli anni ’80”. Ecco perché leggendo il netto in busta paga, hai come la sensazione di avere dietro un calippo… Referendum. Scilipoti andrà a votare. Ora il rischio è che durante la votazione voglia spostarsi in un’altra cabina elettorale. Domenica 12 Giugno Sul dopo referendum Berlusconi …" categories="Misfatto" tags="Bankitalia;Dario Vergassola;Lady Gaga;Referendum;Ruby;Silvio Berlusconi" fingerprint="4fea220d9da492cc">
  <main>
    <head rend="h1">SuperDario Bros, dall’11 al 17 giugno: “Lady Gaga under 30 più pagata? Under 20 è Ruby”</head>
    <p>
      <ref target="http://www.ilfattoquotidiano.it/wp-content/uploads/2011/06/superdario-bros-pezzo1.jpg">
        <graphic decoding="async" class="size-full wp-image-119984" title="superdario-bros-pezzo" src="http://www.ilfattoquotidiano.it/wp-content/uploads/2011/06/superdario-bros-pezzo1.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/06/superdario-bros-pezzo1.jpg" title="superdario-bros-pezzo"/>
    <p>
      <hi rend="#b">Sabato 11 Giugno</hi>
    </p>
    <p>Bankitalia denuncia: “I salari sono fermi agli anni ’80”. Ecco perché leggendo il netto in busta paga, hai come la sensazione di avere dietro un calippo…</p>
    <p>Referendum. Scilipoti andrà a votare. Ora il rischio è che durante la votazione voglia spostarsi in un’altra cabina elettorale.</p>
    <p>
      <hi rend="#b">Domenica 12 Giugno</hi>
    </p>
    <p>Sul dopo referendum Berlusconi dichiara: “Non accadrà proprio niente”. La stessa cosa che accade mentre lui governa.</p>
    <p>Riforma Fiscale. Secondo Bossi, per trovare i soldi, basta rinunciare alle missioni all’estero. Compresa quella dell’esercito per l’emergenza rifiuti a Napoli.</p>
    <p>
      <hi rend="#b">Lunedì 13 Giugno</hi>
    </p>
    <p>Calderoli ha dichiarato: “Siamo stanchi di prendere sberle”. Tranquillo, i prossimi saranno direttamente calci nel culo!</p>
    <p>Casini rivendica: “Il Terzo Polo è stato determinante per questi Referendum”. Infatti, senza la legge Ronchi sulla privatizzazione dell’acqua e il voto dell’UDC in Parlamento a favore del legittimo impedimento, nemmeno si sarebbero fatti.</p>
    <p>
      <hi rend="#b">Martedì 14 Giugno</hi>
    </p>
    <p>Bossi avverte: “ Ora le condizioni le detto io”. Non invidio quel poverino che dovrà prendere appunti.</p>
    <p>Paolo Romani: “Sul nucleare i cittadini ci hanno dato ragione”. Davvero? Deve essermi sfuggito il momento in cui quelli del Pdl si erano già mandati a cagare da soli!</p>
    <p>
      <hi rend="#b">Mercoledì 15 Giugno</hi>
    </p>
    <p>Da pasdaran anti–Cavaliere a campione dei buonisti: la metamorfosi di Di Pietro. Ieri a Ballarò il leader Idv è apparso irriconoscibile: pacato, assennato, persino educato. Per non parlare del fatto che non ha sbagliato nemmeno un congiuntivo.</p>
    <p>Caso Ruby. La Boccassini ha dichiarato: “Il Premier ha esercitato un attacco militare sulla questura milanese”. Mentre parlava di Ruby al telefono, infatti, Berlusconi stringeva fra le mani il suo bazooka…</p>
    <p>
      <hi rend="#b">Giovedì 16 Giugno</hi>
    </p>
    <p>Forbes: “Lady Gaga è la under 30 più pagata”. Tra le under 20, invece, la più pagata resta ancora Ruby.</p>
    <p>P4. La maggioranza fa quadrato su Gianni Letta, tirato in ballo da Luigi Bisignani. E anche Casini dichiara: “Sulla sua onestà io non metto solo una, ma due mani sul fuoco”. Farebbe di tutto pur di non scegliere tra destra e sinistra.</p>
    <p>
      <hi rend="#b">Venerdì 17 Giugno</hi>
    </p>
    <p>Bossi precisa: “Il pollice verso era rivolto ai giornalisti”. Se avesse voluto rivolgersi a Berlusconi, avrebbe alzato il dito medio.</p>
    <p>Lodo Mondadori. Berlusconi preoccupato: “Se mi condannano, dove li trovo tutti quei soldi da dare a De Benedetti?”. Prova a ricordare dove hai messo quelli che gli hai fregato negli ultimi 20’anni!</p>
    <p>di <hi rend="#b">Dario Vergassola </hi>con la collaborazione di <hi rend="#b">Dario Tiano</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>