<doc sitename="Il Fatto Quotidiano" title="La D'Addario ritratta: &quot;Complotto contro B.&quot;Ma la nuova verità è smentita dai fatti - Il Fatto Quotidiano" author="Mario Portanova" date="2011-07-16" url="http://www.ilfattoquotidiano.it/2011/07/16/patrizia-daddario-ritratta-su-libero-sono-stata-usata-per-incastrare-berlusconi/145873/" hostname="ilfattoquotidiano.it" description="“Costretta a colpire Berlusconi”. “Usata” dai suoi nemici per ordire un “complotto” e screditarlo. E’ la nuova verità di Patrizia D’Addario, protagonista del primo scandalo sessuale che coinvolse il presidente del consiglio nel 2009, dopo le avvisaglie del caso Noemi e delle foto rubate da Antonello Zappadu all’harem di Villa Certosa. Una verità, opposta a …" categories="Cronaca" tags="Escort;Libero;Palazzo Grazioli;Patrizia D’Addario;Silvio Berlusconi" fingerprint="a3849242dec31b5">
  <main>
    <head rend="h1">La D’Addario ritratta: “Complotto contro B.”<lb/>Ma la nuova verità è smentita dai fatti</head>
    <p><ref target="http://www.ilfattoquotidiano.it/wp-content/uploads/2011/07/Libero-DAddario-Nonleggerlo.jpg"/>“Costretta a colpire Berlusconi”. “Usata” dai suoi nemici per ordire un “complotto” e screditarlo. E’ la nuova verità di <graphic src="http://www.ilfattoquotidiano.it/wp-content/uploads/2011/07/Libero-DAddario-Nonleggerlo.jpg" title="Libero D'Addario interna"/></p>
    <p><hi rend="#b">Patrizia D’Addario</hi>, protagonista del primo scandalo sessuale che coinvolse il presidente del consiglio nel 2009, dopo le avvisaglie del caso Noemi e delle foto rubate da Antonello Zappadu all’harem di Villa Certosa. Una verità, opposta a quella raccontata in questi ultimi due anni, consegnata al quotidiano</p>
    <p><hi rend="#i">Libero</hi>, in un’intervista a</p>
    <p><hi rend="#b">Cristiana Lodi</hi>. Una verità col fiato corto.</p>
    <p>La D’Addario<hi rend="#b"> conferma in pieno di aver trascorso la notte con Silvio Berlusconi</hi> a Palazzo Grazioli, nella stanza del celebre lettone di Putin, e di aver registrato <ref target="http://espresso.repubblica.it/dettaglio/silvio-e-patrizia-tutte-le-intercettazioni/2104809"> brani audio dell’incontro, che poi furono pubblicati sul sito dell’Espresso</ref>. Ribalta invece quello che avvenne dopo: qualcuno l’avrebbe costretta a rivelare alla stampa e alla magistratura la storia che lei avrebbe voluto tenere per sé: “Tentai di ribellarmi, ma fu inutile. Mi convinsero buttandomi addosso il terrore”. I congiurati l’avrebbero addirittura costretta a dichiarare di essere una escort, mestiere che invece, afferma oggi, non avrebbe mai esercitato.</p>
    <p>Chi riuscì a farla precipitare in un simile stato di prostrazione? La D’Addario cita un solo nome, quello di <hi rend="#b">Maria Pia Vigilante</hi>, il suo legale. Sarebbe stata lei a convincerla ad andare dai magistrati “per difendere la mia vita” e a parlare con i giornali. L’avvocato Vigilante ha diffuso una laconica smentita: “La scelta di rendere pubblica la vicenda fu sua ed io mi sono limitata ad assisterla, come era mio dovere professionale”.</p>
    <p>E’ una verità “da prendere con le molle”, come scrive il direttore di Libero <hi rend="#b">Maurizio Belpietro</hi>, che però la spara in prima pagina con titoli cubitali, alzando la palla ai vari <hi rend="#b">Quagliariello</hi> e <hi rend="#b">Cicchitto</hi> che subito parlano di “quadro allucinante” il primo e di “macchinazione intorno a Berlusconi” il secondo. Ma basta fare qualche verifica per vedere che la nuova versione di Patrizia non regge. “Ero stata contattata anche dal <hi rend="#b">settimanale Oggi</hi>“, afferma ancora nell’intervista per avvalorare la sua fiera resistenza alla curiosità della stampa. “Vennero a Bari un fotografo e un giornalista. Seguirono cinque appuntamenti. Ma io non rilasciai alcuna dichiarazione”.</p>
    <p>Successe esattamente il contrario, racconta a<hi rend="#i"> Ilfattoquotidiano.it</hi> il fotografo di </p>
    <p><hi rend="#i">Oggi</hi>che per primo incontrò la D’Addario quasi tre settimane prima che la sua storia diventasse di dominio pubblico,</p>
    <p><hi rend="#b">Paolo Altamura</hi>. “Era il 31 maggio 2009, a Bari si teneva la conferenza stampa del movimento ‘Puglia prima di tutto’, per il quale la D’Addario era candidata. Come si sa, la sicurezza non la fece entrare e le impedì di avvicinarsi a Berlusconi, se non per una rapida stretta di mano”. Quando l’incontro finì, fu Patrizia a cercare il fotografo, promettendogli una grande storia.</p>
    <p>“Andammo a berci un aperitivo e poi a mangiare una pizza in piazza Mercantile”, riprende Altamura. “Mi raccontò subito tutto, che era una escort e che aveva trascorso la notte con il presidente a palazzo Grazioli. Io naturalmente la presi per pazza, così lei tirò fuori il cellulare e mi mostrò il video che aveva girato nella stanza e nel bagno di Berlusconi. Ma lo schermo era piccolo e rovinato, poteva essere un alloggio qualunque. Quando però vidi appese alle pareti le foto di Berlusconi, di <hi rend="#b">Veronica Lario</hi> e dei figli, ho pensato che valesse la pena di approfondire”.</p>
    <p>Dunque è la D’Addario che insiste per essere intervistata. La redazione di <hi rend="#i">Oggi</hi>, all’epoca diretta da <hi rend="#b">Andrea Monti</hi> e dal vice <hi rend="#b">Livio Colombo</hi>, non se la sente di pubblicare la storia senza i necessari riscontri. In quella fase, l’avvocato Vigilante si mette per traverso e fa di tutto per evitare interviste alla sua assistita. Il 17 giugno l’intervista alla D’Addario esce sul <hi rend="#i">Corriere della Sera</hi>, a firma di <hi rend="#b">Fiorenza Sarzanini</hi>. “La D’Addario ha cercato il <hi rend="#i">Corriere</hi>“, scrive, “e registriamo, con la massima cautela e il beneficio d’inventario, la sua versione”.</p>
    <p>A questo punto anche <hi rend="#i">Oggi</hi> racconta tutta la vicenda dall’inizio, in un articolo di <hi rend="#b">Alessandro Penna</hi> uscito nel numero datato primo luglio, corredato da foto sexy della protagonista, che appare sicuramente più compiaciuta che terrorizzata. Aggiunge il direttore Monti nel suo editoriale: “I servizi che <hi rend="#i">Oggi</hi> pubblica dimostrano senza alcun dubbio che all’origine dello scoop del <hi rend="#i">Corriere</hi> non sta un complotto, bensì un composto maleolente di rabbia, astuzia e vendetta unito, al di là di ogni valutazione morale, a una leggerezza davvero incredibile da parte di un leader e comunicatore esperto come Berlusconi”.</p>
    <p>L’intervista a Patrizia D’Addario arriva pochi giorni dopo la polemica innescata dal pm barese <hi rend="#b">Giuseppe Scelsi</hi>, che avviò l’indagine sulla malasanità pugliese che coinvolse <hi rend="#b">Giampaolo Tarantini</hi>, l’uomo-cerniera tra la donna e Berlusconi. Scelsi ha accusato il procuratore capo <hi rend="#b">Antonio Laudati</hi> di non avergli permesso di concludere quelle indagini, approfittando di un prossimo trasferimento alla Procura generale.</p>
    <p>Ma al di là degli aspetti giudiziari, c’è una elemento sul quale la D’Addario resta coerente in tutte le versioni fornite: dopo la sua visita notturna a palazzo Grazioli, subisce uno strano furto in casa e le attenzioni di uomini in divisa, “suppongo in cerca di quelle registrazioni”. Per conto di chi? Ecco un altro complotto che sarebbe interessante approfondire.</p>
    <p>L’altra costante, allora come oggi, è il disperato bisogno di soldi che la donna manifesta, dato che i libri, i servizi fotografici e le comparsate televisive seguite al caso non le hanno “fruttato nulla”. Vuole incontrare, di nuovo, Silvio Berlusconi: “Sono pronta a incatenarmi davanti a Palazzo Grazioli”. E l’articolo di <hi rend="#i">Libero</hi> si conclude in tono grave: “Informiano il presidente”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>