<doc sitename="Il Fatto Quotidiano" title="Il sondaggio: &quot;L'effetto Berlusconi sull'elettorato di centrodestra è zero&quot; - Il Fatto Quotidiano" author="RQuotidiano" date="2012-07-13" url="http://www.ilfattoquotidiano.it/2012/07/13/sondaggio-leffetto-berlusconi-sullelettorato-di-centrodestra-e-pari-a-zero/292978/" hostname="ilfattoquotidiano.it" description="L’effetto Berlusconi sull’elettorato del Pdl è pari a zero. E’ quanto emerge da un sondaggio effettuato dall’Istituto Ipr Marketing, diretto da Antonio Noto, per conto di Repubblica.it, che indica anche un boom del Movimento 5 Stelle, dato al 20%. Un’ipotetica coalizione di centrodestra Pdl, Lega nord e La destra conquisterebbe il 30% dei consensi (alle politiche …" categories="Politica" tags="Angelino Alfano;Beppe Grillo;Elezioni;Movimento 5 Stelle;PDL;Silvio Berlusconi;Sondaggi" fingerprint="ba823661b98ac36d">
  <main>
    <head rend="h1">Il sondaggio: “L’effetto Berlusconi sull’elettorato di centrodestra è zero”</head>
    <p>La ricerca di Ipr Marketing per Repubblica.it dà un'ipotetica coalizione Pdl-Lega-La destra al 30%, sia con il Cavaliere sia con Alfano come candidati premier. Boom del Movimento 5 Stelle, al 20%. Il centrosinistra al 41% con Bersani</p>
    <p>L’<hi rend="#b">effetto Berlusconi</hi> sull’elettorato del Pdl è pari a zero. E’ quanto emerge da un sondaggio effettuato dall’<hi rend="#b">Istituto Ipr Marketing</hi>, diretto da <hi rend="#b">Antonio Noto</hi>, per conto di Repubblica.it, che indica anche un boom del <hi rend="#b">Movimento 5 Stelle</hi>, dato al <hi rend="#b">20%</hi>. Un’ipotetica coalizione di centrodestra <hi rend="#b">Pdl</hi>, <hi rend="#b">Lega nord</hi> e <hi rend="#b">La destra</hi> conquisterebbe il <hi rend="#b">30% dei consensi</hi> (alle politiche del 2008 era il 46,5%) tanto sotto la guida del Cavaliere – <ref target="http://www.ilfattoquotidiano.it/2012/07/13/ritorno-di-berlusconi-e-linstabilita-politica-dopo-monti-spaventa-mercati/292881/">che ha annunciato il suo “ritorno in campo” proprio per portare maggiori consensi al partito</ref> – quanto sotto quella dell’attuale segretario <hi rend="#b">Angelino Alfano</hi>. D’altra parte, il cattivo giudizio sul <hi rend="#b">governo Berlusconi</hi> è netto, visto che il 64% degli italiani ne ha un ricordo negativo, contro il 34% che si esprime positivamente. Ipr marketing quota con un sostanzioso 20% il Movimento Cinque Stelle.</p>
    <p>Ecco il risultato delle intenzioni di voto per i diversi schieramenti in campo nelle due ipotesi.</p>
    <p><hi rend="#b">1) Berlusconi candidato del Pdl</hi><lb/>PD-UDC+Altri centrosinistra con Bersani candidato premier 42%.<lb/>PDL-LEGA+Altri centrodestra con Berlusconi candidato premier 30%.<lb/>Movimento 5 Stelle con Grillo candidato premier 20%.<lb/>Altre coalizioni con altri candidati premier 8%.</p>
    <p><hi rend="#b">2) Alfano candidato del Pdl </hi><lb/>PD-UDC+Altri centrosinistra con Bersani candidato premier 41%.<lb/> PDL-LEGA+Altri centrodestra con Alfano candidato premier 30%.<lb/>Movimento 5 Stelle con Grillo candidato premier 21%. <lb/>Altre coalizioni con altri candidati premier 8%.</p>
    <p>Il sondaggio è stato realizzato intervistando, con il sistema Tempo Reale, un campione di 1.000 italiani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>