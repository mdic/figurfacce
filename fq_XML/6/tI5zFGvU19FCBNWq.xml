<doc sitename="Il Fatto Quotidiano" title="Caso Le Iene, parla Pier Silvio Berlusconi: &quot;Siamo andati oltre ciò che è giusto. Non deve più succedere&quot; - Il Fatto Quotidiano" author="F Q" date="2022-11-10" url="https://www.ilfattoquotidiano.it/2022/11/10/caso-le-iene-parla-pier-silvio-berlusconi-siamo-andati-oltre-cio-che-e-giusto-non-deve-piu-succedere/6868824/" hostname="ilfattoquotidiano.it" description="&quot;Servono attenzione e sensibilità&quot;: Pier Silvio Berlusconi bacchetta Le Iene" categories="Attualità" tags="Pier Silvio Berlusconi;Silvio Berlusconi" fingerprint="9cf3326f5abca0d">
  <main>
    <p>Un caso come quello dei suicidi del 64enne <hi rend="#b">Roberto Zaccaria</hi> e del 24enne <hi rend="#b">Daniele</hi>, coinvolti nella vicenda raccontata dalle Iene su Italia 1 e finita nel mirino della procura di Forlì “<hi rend="#b">non deve più succedere</hi>“. Parla così <hi rend="#b">Pier Silvio Berlusconi</hi>. Non si sottrae a una domanda doverosa fatta dai giornalisti presenti oggi giovedì 10 novembre in conferenza stampa, a Cologno Monzese. Il contesto è quello della presentazione dei risultati dell’ultima stagione Mediaset.<hi rend="#b"> Ieri la Procura di Forlì ha aperto un’indagine sui due suicidi</hi> che mira a chiarire quanto accaduto domenica 6 novembre, quando il 64enne di Forlimpopoli si è tolto la vita dopo la messa in onda di un servizio realizzato da<hi rend="#b"> Matteo Viviani</hi> per la trasmissione del secondo canale del Biscione. Al momento nessuno è iscritto nel registro degli indagati. “Non voglio entrare nello specifico – ha aggiunto Pier Silvio Berlusconi – e penso che dire basta a un certo tipo di giornalismo sarebbe come tornare indietro invece che andare avanti. <hi rend="#b">Ma il punto è come viene fatto: servono attenzione e sensibilità, non è facile</hi>. <hi rend="#i"> Le Iene</hi> è un programma fatto da signori professionisti, Parenti (il creatore, </p>
    <p><hi rend="#i">ndr</hi>) è bravo. Ma è una questione di sensibilità personale: da editore dico che quella cosa lì non mi è piaciuta. Capita, ma bisogna tenere alto il livello di guardia”. La storia ha avuto inizio un anno fa</p>
    <p><hi rend="#b">quando Daniele si è tolto la vita a 24 anni dopo essersi scoperto vittima di una truffa sentimentale online</hi>. Chi chattava con lui non era infatti una ragazza ma il 64enne Roberto Zaccaria che si è suicidato dopo la messa in onda del servizio de</p>
    <p><hi rend="#i">Le Iene</hi>: il legale della famiglia aveva parlato di “gogna mediatica” ed espresso la volontà di presentare un esposto in Procura. Procura che ora indaga su decisione dalla procuratrice Maria Teresa Cameli.</p>
  </main>
  <comments/>
</doc>