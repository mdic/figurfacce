<doc sitename="Il Fatto Quotidiano" title="Lombardia, Nicole Minetti si dimette. Albertini: &quot;Ora film con Tinto Brass&quot; - Il Fatto Quotidiano" author="RQuotidiano" date="2012-10-18" url="http://www.ilfattoquotidiano.it/2012/10/18/lombardia-nicole-minetti-si-dimette-albertini-ora-film-con-tinto-brass/386196/" hostname="ilfattoquotidiano.it" description="Dimissioni in bianco anche per Nicole Minetti che, come la maggior parte dei consiglieri Pdl, a seguito degli scandali che hanno travolto la giunta Formigoni, ha deciso di formalizzare con una lettera consegnata al capogruppo Pdl al Pirellone Paolo Valentini. Per l’eurodeputato Gabriele Albertini, che nei giorni scorsi aveva avanzato l’ipotesi di una sua candidatura a …" categories="Politica" tags="Gabriele Albertini;Lombardia;Nicole Minetti;Regione Lombardia;Roberto Formigoni;Silvio Berlusconi;Tinto Brass" fingerprint="b0a9c02a61a70a73">
  <main>
    <head rend="h1">Lombardia, Nicole Minetti si dimette. Albertini: “Ora film con Tinto Brass”</head>
    <graphic src="https://st.ilfattoquotidiano.it/wp-content/uploads/2012/10/albertini-interna-nuova5.jpg"/>
    <p><hi rend="#b">Dimissioni</hi> in bianco anche per <hi rend="#b">Nicole Minetti</hi> che, come la maggior parte dei consiglieri <hi rend="#b">Pdl</hi>, a seguito degli scandali che hanno travolto la giunta <hi rend="#b">Formigoni</hi>, ha deciso di formalizzare con una lettera consegnata al capogruppo Pdl al Pirellone <hi rend="#b">Paolo Valentini</hi>. Per l’eurodeputato <hi rend="#b">Gabriele Albertini</hi>, <ref target="http://www.ilfattoquotidiano.it/2012/10/14/regione-lombardia-albertini-mi-candido-penati-non-mi-dimetto/382249/">che nei giorni scorsi aveva avanzato l’ipotesi di una sua candidatura a Palazzo Lombardia</ref>, si tratta di “una splendida notizia”, ma non solo. L’ex sindaco di </p>
    <p><hi rend="#b">Milano</hi>, commentando la decisione dell’ex igienista dentale di</p>
    <p><hi rend="#b">Berlusconi</hi>ha infatti aggiunto: “Adesso ci sarà una telefonata di</p>
    <p><hi rend="#b">Tinto Brass</hi>che la inviterà a fare un bel film che guarderò con grande piacere”.</p>
    <p>Albertini ha anche rivendicato di non dire queste cose solo da oggi. “E’ un fatto che nel 2005 il qui presente – ha raccontato – ha convinto il presidente <hi rend="#b">Berlusconi</hi> con una telefonata di un’ora, e alla fine ha acconsentito a questo consiglio, a non inserire nel listino bloccato non <hi rend="#b">Nicole Minetti</hi> ma una degna persona, però aveva 21 anni e non era ancora laureata, che si chiama <hi rend="#b">Lara Comi</hi> e che adesso è deputata europea. E’ stata fuori non perché fosse una persona strana o non commendevole ma semplicemente perché non doveva stare nel listino bloccato una persona che aveva solo della confidenza con il capo del partito”. “Si è convinto a fare una scelta diversa ed è finito nel listino bloccato il capo di gabinetto del sindaco – ha concluso – Quindi ci sono persone come il qui presente che hanno avuto una sola faccia e una sola idea e proprio perché sono leali con le persone con cui hanno rapporti di amicizia e collaborazione dicono la verità anche quando è spiacevole”.</p>
    <p>Ieri l’ex starlette – a processo per favoreggiamento della prostituzione con <hi rend="#b">Emilio Fede</hi> e <hi rend="#b">Lele Mora</hi> – non ha partecipato alla riunione dei consiglieri con il presidente della Lombardia, Roberto Formigoni, però Valentini ha assicurato che fra le firme a sua disposizione ci sarebbe stata sicuramente anche la sua. Finisce così la telenovela delle dimissioni della consigliera, che <ref target="http://tv.ilfattoquotidiano.it/2012/07/15/alfano-minetti-deve-dimettere/201642/"> Angelino Alfano aveva auspicato già a metà luglio e che non erano mai arrivate</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>