<doc sitename="Il Fatto Quotidiano" title="Aggiungi un posto a TAV - Il Fatto Quotidiano" author="RMisfatto" date="2012-03-14" url="http://www.ilfattoquotidiano.it/2012/03/14/aggiungi-posto/197197/" hostname="ilfattoquotidiano.it" description="Prima la gauche caviar italiana si lamenta perché Monti pensa solo alle tasse e non ai posti di lavoro, poi balbetta davanti alla Tav. Questa, tecnicamente, si chiama schizofrenia e per chiarimenti potete rivolgervi a una delle dodici correnti del Pd. Fortunatamente nel Paese il clima è cambiato e lo si nota anche dai piccoli …" categories="Misfatto" tags="Alberto Perino;Mario Monti;No Tav;PD;Pier Luigi Bersani;Silvio Berlusconi" fingerprint="e384ad165f9abc28">
  <main>
    <head rend="h1">Aggiungi un posto a TAV</head>
    <p>Prima la<hi rend="#b"> gauche caviar </hi>italiana si lamenta perché </p>
    <p><hi rend="#b">Monti</hi>pensa solo alle tasse e non ai posti di lavoro, poi balbetta davanti alla Tav. Questa, tecnicamente, si chiama</p>
    <p><hi rend="#b">schizofrenia</hi>e per chiarimenti potete rivolgervi a una delle dodici correnti del</p>
    <p><hi rend="#b">Pd</hi>. Fortunatamente nel Paese il clima è cambiato e lo si nota anche dai piccoli eventi di cronaca.</p>
    <p>A <hi rend="#b">Fiuggi</hi> l’altro giorno è stata arrestata in flagrante una disfattista antagonista che, dopo aver acquistato due ombrelli, uno per sé e uno per la figlia, ne ha rifiutato un terzo con manico in palissandro da tenere per bellezza nell’ingresso di casa. “Grazie no, proprio non mi serve”: questa la grave provocazione, indice di uno spirito sovversivo.Che fa il pari con quello di un professore di storia milanese, prontamente denunciato dai suoi studenti perché durante una lezione sulla <hi rend="#b">Prima Guerra Mondiale</hi>, aveva insolentemente invitato a meditare sulla “inutile strage”, citando<hi rend="#b"> Benedetto XV</hi>. Una bella idiozia rinunciataria, ha commentato il preside mentre l’incauto docente veniva portato via dai carabinieri: ormai nel ‘14 la guerra era stata dichiarata e non si poteva tornare indietro. Una Grande Guerra è sempre una <hi rend="#b">Grande Opera</hi>.</p>
    <p>La<hi rend="#b"> Tav</hi> divide? Almeno così si capisce chi vuole il bene dell’Italia e chi no. Ad esempio, pur con tutti i limiti derivanti da un assurdo ostracismo giudiziario, i <hi rend="#b">Casalesi</hi> e le ‘ndrine pensano allo sviluppo e al progresso. Fanno più paura loro o gli esagitati che per farsi pubblicità si aggrappano ai fili dell’alta tensione? E l’avete mai sentito parlare <hi rend="#b">Alberto Perino</hi> dei <hi rend="#b">No Tav</hi>, quello che si crede il generale Lamarmora? In confronto <hi rend="#b">Vittorio Agnoletto</hi>, il portavoce del G8 a Genova, era una carezza per i timpani. Tra una perforazione delle scatole e una franca trapanata di montagna qualcuno ha dei dubbi?<hi rend="#b"> Monti</hi>, ben conscio delle forze in campo (da una parte qualche migliaio di attivisti locali o importati, dall’altra <hi rend="#b">lo Stato </hi>e i quattro quinti dei media) ha invitato a riequilibrare l’informazione, dopo che su diversi quotidiani erano state pubblicate intere pagine che ai pareri<hi rend="#b"> pro Tav</hi> ne affiancavano altrettanti contrari. Ma si può? L’<hi rend="#b">intellighenzia italiana </hi>stavolta non tace.</p>
    <p>Parola a <hi rend="#b">Chicco Testa</hi>, noto ambientalista all’uranio impoverito: “Fosse per i <hi rend="#b">No Tav</hi>, i romani non avrebbero costruito neanche le vie consolari. E non si sarebbe fatta l’Autostrada del Sole. Dagli anni Sessanta a oggi abbiamo praticamente asfaltato tutta l’Italia, è vero, ma comunque non si può fermare lo sviluppo”. Testa ha ragione: questo sviluppo si è fermato già da solo. Altrettanto brillante l’ex premier <hi rend="#b">Silvio B</hi>. : “I treni sono come la gnocca, devono girare”.</p>
    <p>Nel frattempo, in attesa che gli animi si plachino, basterebbe creare un’altra bella SpA come la società “<hi rend="#b">Stretto di Messina</hi>”. I lavori si fermano, ma la grana va e le poltrone si moltiplicano. Perfetto.</p>
    <p>Di <hi rend="#b">Andrea Aloi</hi></p>
    <p><hi rend="#b"> Il Misfatto</hi>, inserto satirico de </p>
    <p><hi rend="#b">Il Fatto quotidiano</hi>, 4 marzo 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>