<doc sitename="Il Fatto Quotidiano" title="Barbara D'Urso, conduttrice &quot;der popolo&quot; senza vergogna - Il Fatto Quotidiano" author="Domenico Naso" date="2012-12-17" url="http://www.ilfattoquotidiano.it/2012/12/17/barbara-durso-conduttrice-der-popolo-senza-vergogna/448582/" hostname="ilfattoquotidiano.it" description="”Quanti sono i giornalisti di Mediaset? Voglio dire tra Canale 5, Rete 4 e Italia 1? Più di cento, più di duecento? Non lo so. Comunque tanti e tutti bravi, se non eccellenti. E molti di questi iscritti all’Ordine del Lazio che ho l’onore di presiedere. Ebbene, come mai l’ex premier Silvio Berlusconi è stato …" categories="Tube Katodiche" tags="Barbara DUrso;Giornalismo;Mediaset;Silvio Berlusconi" fingerprint="4cbba519792f4131">
  <main>
    <head rend="h1">Barbara D’Urso, conduttrice “der popolo” senza vergogna</head>
    <graphic src="https://st.ilfattoquotidiano.it/wp-content/uploads/2012/12/durso_berlusconi_interna-nuova.jpg" alt="Barbara D'Urso e Silvio Berlusconi"/>
    <p>”Quanti sono <hi rend="#b">i giornalisti di Mediaset</hi>? Voglio dire tra Canale 5, Rete 4 e Italia 1? Più di cento, più di duecento? Non lo so. Comunque tanti e tutti bravi, se non eccellenti. E molti di questi iscritti all’<hi rend="#b">Ordine del Lazio</hi> che ho l’onore di presiedere. Ebbene, come mai l’ex premier <hi rend="#b">Silvio Berlusconi</hi> è stato intervistato lungamente nel pomeriggio di domenica da una <hi rend="#b">presentatrice, bravissima</hi> nel suo lavoro, ma assolutamente estranea al nostro mondo?”. <hi rend="#b">Bruno Tucci</hi>, presidente dell’Ordine dei giornalisti del Lazio, fa a voce alta la domanda che in molti, ieri, hanno rivolto a se stessi, assistendo all’<hi rend="#b">imbarazzante “intervista” di Barbara D’Urso</hi> (sul “bravissima” di Tucci ci siamo espressi già ieri) a <ref target="http://www.ilfattoquotidiano.it/2012/12/16/dopo-zio-michele-e-lecografia-di-carmen-russo-su-canale5-berlusconi-show/447930/"> Berlusconi a Domenica Live</ref>.</p>
    <p>Lei,<hi rend="#b"> la D’Urso, non è giornalista</hi>. Non più, almeno, visto che (fonte Wikipedia) è stata radiata dall’albo per aver partecipato a pubblicità sulla carta stampata. Barbara D’Urso è, legittimamente dal suo punto di vista, la <hi rend="#b">frontwoman del berlusconismo redivivo</hi>, la persona che più di ogni altro, con le sue trasmissioni, rilancia via etere <hi rend="#b">il populismo spicciolo del Cav 2.0</hi>.</p>
    <p>Non se ne preoccupa, <hi rend="#b">non prova vergogna</hi> e, usando a sproposito quella sua mimica da Addolorata, <ref target="http://www.ilfattoquotidiano.it/2012/10/29/barbara-durso-e-lalternativa-che-non-ce/397238/">continua nella sua opera di evangelizzazione demagogica</ref>. La gente, gli operai, i disoccupati, le sartine, le massaie: tutti archetipi sociali che la Nostra utilizza per veicolare il messaggio. Lei, che non perde mai occasione per ribadire la sua </p>
    <p><hi rend="#b">appartenenza al “popolo”</hi>. E mentre lo ricorda, infarcisce le frasi di espressioni dialettali, marca l’accento partenopeo e si concede anche qualche strafalcione ad arte, per dimostrare che lei è come chi la guarda. Che lei è come la sua sarta, il suo panettiere, il portiere del suo palazzo. C’è molto di studiato, in questa</p>
    <p><hi rend="#b">apparente spontaneità popolare</hi>. C’è dietro la costruzione in laboratorio di un personaggio televisivo che esiste per quello, per intercettare gli umori della</p>
    <p><hi rend="#b">pancia del pubblico televisivo</hi>. Barbara D’Urso è l’ariete della</p>
    <p><hi rend="#b">macchina da guerra berlusconian-televisiva</hi>. Nessuno, come lei, sa ammiccare al popolo. Nessuno, come lei, dosa sguaiata allegria e contrito dolore. Nessuno come lei sa sfruttare i drammi altrui per farne scempio televisivo.</p>
    <p>La puntata di domenica 16 dicembre di Domenica Live ha rappresentato la summa delle sue “competenze”, grazie alle quali ha fatto fuori il troppo moscio <hi rend="#b">Alessio Vinci</hi>, per niente in sintonia con la pancia del berlusconismo di strada, nonostante l’impegno profuso. Prima la solfa della “gente che non ce la fa ad arrivare a fine mese” con il <hi rend="#b">talk urlato modello Sgarbi</hi>, poi la morbosità da cronaca nera con <hi rend="#b">Misseri</hi>, seguito dal “cucciolonismo tenerone” dell’<hi rend="#b">ecografia di Carmen Russo</hi>. E alla fine il capolavoro, con l’<hi rend="#b">intervista muta al Re del Populismo</hi>, al leader della setta di Demagology. Roba che Hubbard al confronto era totalmente privo di carisma e magnetismo.</p>
    <p>Barbara D’Urso sa di essere <hi rend="#b">uno strumento di lotta (sub)culturale e politica</hi>. Non se ne vergogna e va dritta per la sua strada. Non gliene frega nulla degli attacchi su Twitter (dopo l’intervista in ginocchio è stata letteralmente massacrata virtualmente), né dei critici televisivi. Ha la faccia di tolla, come berlusconismo prescrive. E risponde solo al “suo” pubblico. Che la ama, peraltro. Ed è questo il problema più grave.</p>
    <p>@domeniconaso</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>