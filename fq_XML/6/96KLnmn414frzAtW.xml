<doc sitename="Il Fatto Quotidiano" title="Fini: &quot;Da Berlusconi inaccettabili delegittimazioni dei magistrati&quot; - Il Fatto Quotidiano" author="RQuotidiano" date="2011-05-08" url="http://www.ilfattoquotidiano.it/2011/05/08/fini-da-berlusconi-inaccettabili-delegittimazioni-dei-magistrati/109808/" hostname="ilfattoquotidiano.it" description="Ancora botta e risposta tra il presidente della Camera Gianfranco Fini e Silvio Berlusconi. Ieri il premier aveva definito un “cancro da estirpare” i magistrati di Milano. Oggi è arrivata la replica dell’ex alleato: “Non posso accettare che il presidente del Consiglio si scagli contro i magistrati delegittimando il corpo giudiziario”. Fini era a Cagliari per …" categories="Politica" tags="Gianfranco Fini;Legalità;Magistrati;Silvio Berlusconi" fingerprint="f9a954acf12a021d">
  <main>
    <head rend="h1">Fini: “Da Berlusconi inaccettabili delegittimazioni dei magistrati”</head>
    <p><ref target="http://www.ilfattoquotidiano.it/wp-content/uploads/2011/03/fini2.jpg"/>Ancora botta e risposta tra il presidente della Camera Gianfranco Fini e Silvio Berlusconi. Ieri il premier aveva definito un “cancro da estirpare” i magistrati di Milano. Oggi è arrivata la replica dell’ex alleato: “Non posso accettare che il presidente del Consiglio si scagli contro i magistrati delegittimando il corpo giudiziario”.<graphic src="http://www.ilfattoquotidiano.it/wp-content/uploads/2011/03/fini2.jpg" title="fini interna"/></p>
    <p><hi rend="#b">Fini </hi>era a Cagliari per sostenere il candidato sindaco Fli Ignazio Artizzu parlando in un albergo della città in occasione della presentazione del suo libro <hi rend="#i">L’Italia che vorrei</hi>: “Chi riveste cariche istituzionali si deve rendere conto dell’errore enorme che compie ogni volta che delegittima la magistratura”, ha ricordato, sottolineando che domani è prevista una cerimonia solenne al Quirinale, in occasione dell’anniversario della morte di <hi rend="#b">Aldo Moro</hi>, per commemorare le vittime del terrorismo tra cui diversi magistrati.</p>
    <p>Il presidente della Camera ha messo in evidenza che comunque “bisogna riformare la giustizia”, ma ha anche rimarcato come “il simbolo della giustizia è la bilancia e quindi bisogna avere grande tensione a garantire l’equilibrio”. “Ogni cittadino – ha aggiunto il presidente della Camera – è innocente fino al Terzo Grado di giudizio ma occorre fare attenzione garantendo l’imputato e dimenticando che c’è una parte lesa”. Fini ha anche ricordato che “la parola legalità è scomparsa dal vocabolario politico del centrodestra. Legalità, ha aggiunto, è qualcosa di più impegnativo della sicurezza: è un abito mentale vuol dire rispetto per chi lavora, per la forza dell’esempio e per le istituzioni. Ogni volta che si reclama un diritto si deve anche essere pronti a un dovere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>