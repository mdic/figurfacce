<doc sitename="Il Fatto Quotidiano" title="Garavini (Pd): &quot;Troppi amici dei re delle slot in Parlamento: ora basta&quot; - Il Fatto Quotidiano" author="Ferruccio Sansa" date="2012-06-03" url="http://www.ilfattoquotidiano.it/2012/06/03/garavini-pd-troppi-amici-dei-re-delle-slot-in-parlamento-ora-basta/251101/" hostname="ilfattoquotidiano.it" description="“Il Partito Democratico farà di tutto per evitare che i concessionari delle slot ottengano 285 milioni dallo Stato. Mi impegno personalmente e come partito”. Laura Garavini, capogruppo Pd nella Commissione Antimafia, promette battaglia. Non è l’unica. Anche Elio Lanutti, senatore Idv e presidente Adusbef attacca: “E’ una vergogna e correggeremo quelle norme”. Potrebbe nascere un …" categories="Politica" tags="Mario Monti;Silvio Berlusconi" fingerprint="ad15ca736ca93967">
  <main>
    <head rend="h1">Garavini (Pd): “Troppi amici dei re delle slot in Parlamento: ora basta”</head>
    <p>La deputata democratica, dopo la denuncia del Fatto sul maxisconto fiscale dello Stato ai concessionari, ha attaccato le connivenze tra politica e personalità del settore giochi e sottolineato i danni devastanti per la società</p>
    <graphic src="https://st.ilfattoquotidiano.it/wp-content/uploads/2012/06/slot-machine-interna-nuova.jpg"/>
    <p>“Il <hi rend="#b">Partito Democratico</hi> farà di tutto per evitare che i concessionari delle slot ottengano 285 milioni dallo Stato. Mi impegno personalmente e come partito”. <hi rend="#b">Laura Garavini</hi>, capogruppo Pd nella Commissione Antimafia, promette battaglia. Non è l’unica. Anche <hi rend="#b">Elio Lanutti</hi>, senatore Idv e presidente Adusbef attacca: “E’ una vergogna e correggeremo quelle norme”. Potrebbe nascere un caso politico nella maggioranza, con il centrodestra da sempre schierato a difesa dei concessionari e recentemente già autore di un emendamento “clamoroso” a favore dei padroni delle slot. Emendamento, peraltro, sposato dal governo <hi rend="#b">Monti</hi>.</p>
    <p><hi rend="#b">Onorevole Garavini, non ci sono soldi per i terremotati dell’Emilia e invece per i signori delle slot lo Stato ne trova. Possibile?</hi>E’ una norma priva di senso. Contraddittoria. Si prevede che in caso di aumento dei guadagni diminuisca la tassazione. Dovrebbe essere il contrario: più introiti, più prelievo. Ma adesso pretenderemo chiarezza dal Governo. Quei soldi devono restare allo Stato. E devono essere utilizzati altrimenti, magari proprio per aiutare i terremotati che di certo hanno più bisogno delle concessionarie delle slot.</p>
    <p><hi rend="#b">Facile a dirsi. Ma a quanto pare i signori delle slot hanno ancora tanti amici in Parlamento…</hi>Purtroppo è così. Mesi fa avevamo proposto una norma che prevedeva il divieto di partecipazione alle gare per il rilascio, il rinnovo e il mantenimento delle concessioni a condannati, imputati o indagati. Il divieto era allargato a chi aveva coniugi, parenti o affini entro il terzo grado indagati o condannati.</p>
    <p><hi rend="#b">Com’è finita?</hi>Il centrodestra ha presentato un emendamento che di fatto riduceva drasticamente i limiti e facilitava alle famiglie di indagati e pregiudicati l’ottenimento della concessione.</p>
    <p><hi rend="#b">E il governo Monti come si è comportato?</hi>Purtroppo il governo ha dato un parere favorevole che a noi è parso quantomeno infelice. Non so se sia stata un’incredibile leggerezza o una disattenzione. Grazie al via libera del governo alla Camera e al Senato è passata una norma che di fatto spalanca la strada a società concessionarie che hanno legami con persone condannate o indagate. Un emendamento che sembra un chiaro favore a una nota famiglia cui è riconducibile una delle principali società che operano sul mercato.</p>
    <p><hi rend="#b">C’è poi la mega-penale da 2,5 miliardi che per la Corte dei Conti i concessionari dovrebbero pagare allo Stato…</hi>E pensare che in origine dovevano essere 90 miliardi…</p>
    <p><hi rend="#b">C’è chi propone di ricorrere al meccanismo della compensazione dei debiti e dei crediti tra Stato e concessionarie. E’ d’accordo?</hi>Non scherziamo. Deve essere il contrario: le concessionarie devono pagare i miliardi di penale. E non devono avere i 285 milioni di cui avete parlato voi.</p>
    <p><hi rend="#b">Ma uno Stato ‘biscazziere’, con tanti politici amici dei concessionari, saprà essere così severo?</hi>Già, il problema è che lo Stato incassa soldi dalle scommesse. Ma nessuno si rende conto che i danni che derivano dalla diffusione delle slot sono molto maggiori.</p>
    <p><hi rend="#b">Quali danni?</hi>Danni devastanti. Le macchinette ormai hanno una diffusione capillare, sono alla portata di tanti soggetti indifesi, come giovani e anziani. C’è chi perde tutti i risparmi. E c’è il rischio della dipendenza, la ludopatia, che è una vera e propria malattia.</p>
    <p><hi rend="#b">Secondo i pm antimafia ogni macchinetta rende fino a 15mila euro al giorno alla criminalità…</hi>Decine di inchieste hanno dimostrato le infiltrazioni delle mafie in questo mondo. La criminalità guadagna con il riciclaggio, l’evasione fiscale e perfino l’estorsione a danno degli esercenti.</p>
    <p><hi rend="#b">Rimedi?</hi>Il Pd ha presentato molte proposte. Primo, il divieto assoluto di sponsorizzazione dei giochi. Poi il riconoscimento della ludopatia come malattia. Ancora: la tassazione delle vincite. Infine sanzioni molto più pesanti e soprattutto l’obbligo per chi gioca di utilizzare la tessera sanitaria o il codice fiscale. Così si impedisce ai minori di finire nel gorgo delle slot.</p>
    <p><hi rend="#b">Ce la farete?</hi>Ce la mettiamo tutta. Ma i concessionari, è vero, hanno ancora molti amici anche in Parlamento.</p>
    <p>
      <hi rend="#i">da Il Fatto Quotidiano del 3 giugno 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>