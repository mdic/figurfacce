<doc sitename="Il Fatto Quotidiano" title="Rai, Sgarbi recita la parte del censurato e al Fatto dice: &quot;Mi state sui coglioni&quot; - Il Fatto Quotidiano" author="Paolo Dimalio" date="2011-05-12" url="http://www.ilfattoquotidiano.it/2011/05/12/rai-sgarbi-recita-la-parte-del-censurato-e-al-fatto-dice-mi-state-sui-coglioni/110768/" hostname="ilfattoquotidiano.it" description="Vittorio Sgarbi ora recita la parte del censurato. Improvvisa una conferenza stampa a Roma e non manca di insultare nell’ordine: Michele Santoro, Roberto Saviano, Vauro e, immancabili, Marco Travaglio e Il Fatto Quotidiano. La Rai, che paga la serie di 5 puntate del suo programma 1,4 milioni di euro a puntata più un milione di …" categories="Televisione" tags="Il Fatto Quotidiano;Lorenza Lei;Marco Travaglio;Mauro Masi;Mauro Mazza;Michele Santoro;Rai 1;Roberto Saviano;Silvio Berlusconi;Vittorio Sgarbi" fingerprint="abcb47aab1810b13">
  <main>
    <head rend="h1">Rai, Sgarbi recita la parte del censurato e al Fatto dice: “Mi state sui coglioni”</head>
    <p>Vittorio Sgarbi ora <hi rend="#b">recita</hi> la parte del censurato. Improvvisa una conferenza stampa a Roma e non manca di insultare nell’ordine: <hi rend="#b">Michele Santoro, Roberto Saviano, Vauro</hi> e, immancabili, <hi rend="#b">Marco Travaglio e Il Fatto Quotidiano.</hi> La Rai, che paga la serie di 5 puntate del suo programma 1,4 milioni di euro a puntata più un milione di euro per il suo compenso, avrebbe posto al critico d’arte veti e condizioni difficili da accettare. Prima fra tutte quella di non andare più in diretta il 18 maggio con una puntata su Dio e la fede. “Ho saputo – dichiara Sgarbi – telefonando pochi giorni fa al direttore generale, Lorenza Lei, che la puntata dovrebbe essere registrata un giorno prima. Perché non pongono le stesse condizioni a Floris, Santoro, Saviano? Voglio essere trattato come loro, io tra l’altro, a differenza di Saviano, mi occupo di Mafia, lui di letteratura”. Ma non è tutto. L’ex sindaco di Salemi denuncia che il titolo della sua trasmissione, <hi rend="#b">‘Il mio canto libero’</hi>, va cambiato. L’ufficio legale della Rai ha eccepito che potrebbero sorgere problemi sui diritti d’autore con la vedova di Lucio Battisti e col paroliere Mogol.</p>
    <graphic src="https://img.youtube.com/vi/sfunahm6COI/maxresdefault.jpg"/>
    <p>A un cronista che gli contesta che Vauro e Travaglio per <hi rend="#b"> Annozero </hi>non vengono, addirittura, pagati, Sgarbi risponde così: “Santoro e Travaglio fanno la parte delle vittime, io, invece, sono lo stronzo. Vauro? Fanno bene a non pagarlo, vada a scuola di disegno”. Sgarbi, allora, ‘minaccia’: “Sono pronto a lasciare, però, mi devono trattare come hanno fatto con </p>
    <p><hi rend="#b">Enzo Biagi</hi>che ha avuto una buonuscita di 1,5 milioni di euro, io voglio 3 milioni di euro”. Peccato che Sgarbi non abbia mai ottenuto gli alti ascolti di Biagi.</p>
    <p>Che l’ex sindaco di Salemi fosse teso per le sorti del suo programma, lo si era capito fin da mercoledì sera, quando le telecamere de <ref target="http://ilfattoquotidiano.it/">ilfattoquotidiano.it</ref> lo avevano sorpreso, insieme al gruppo dei suoi autori ad inseguire il premier <hi rend="#b">Silvio Berlusconi</hi> durante <ref target="http://www.youtube.com/watch?v=GWlXMBV5pN4"> il ricevimento </ref>organizzato mercoledì pomeriggio dall’ambasciata d’Israele a Villa Miani a Roma, senza, però, riuscire a fermare il Cavaliere. A telecamere spente, ma non le nostre, l’ex sottosegretario ai Beni culturali al termine della conferenza stampa con un giornalista di Repubblica si lascia scappare: “Ah sei di Repubblica, pensavo fossi del Fatto, menomale perché quelli del Fatto Quotidiano mi stanno sui coglioni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>