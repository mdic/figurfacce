<doc sitename="Il Fatto Quotidiano" title="Berlusconi: &quot;Pensavo di chiedere scusa agli italiani perché non ce l'ho fatta&quot; - Il Fatto Quotidiano" author="RQuotidiano" date="2012-11-04" url="http://www.ilfattoquotidiano.it/2012/11/04/berlusconi-pensavo-di-chiedere-scusa-agli-italiani-perche-non-ce-lho-fatta/402843/" hostname="ilfattoquotidiano.it" description="Per la prima volta Silvio Berlusconi chiede scusa agli italiani. Lo fa nel libro di Bruno Vespa “Il Palazzo e la Piazza. Crisi, consenso e protesta da Mussolini a Beppe Grillo“. “Pensavo di chiedere scusa agli italiani – dice l’ex presidente del Consiglio – perché non ce l’ho fatta. La crisi ha cancellato i nostri …" categories="Politica" tags="Angelino Alfano;Beppe Grillo;Luca Cordero di Montezemolo;Nichi Vendola;PDL;Pier Ferdinando Casini;Primarie PDL;Silvio Berlusconi" fingerprint="8884d63c7dbbc824">
  <main>
    <head rend="h1">Berlusconi: “Pensavo di chiedere scusa agli italiani perché non ce l’ho fatta”</head>
    <graphic src="https://st.ilfattoquotidiano.it/wp-content/uploads/2012/10/berlusconi-tribunale-interna-nuova.jpg" alt="Berlusconi Condannato"/>
    <p>Per la prima volta <hi rend="#b">Silvio Berlusconi</hi> chiede scusa agli italiani. Lo fa nel libro di <hi rend="#b">Bruno Vespa</hi> “Il Palazzo e la Piazza. Crisi, consenso e protesta da <hi rend="#b">Mussolini</hi> a <hi rend="#b">Beppe Grillo</hi>“. “Pensavo di <hi rend="#b">chiedere scusa agli italiani</hi> – dice l’ex presidente del Consiglio – perché non ce l’ho fatta. La crisi ha cancellato i nostri sforzi, anche se noi abbiamo lasciato la disoccupazione al punto più basso degli ultimi vent’anni. Abbiamo garantito la pace sociale negli anni più duri della crisi”.</p>
    <p>Il Cavaliere aggiunge: “Abbiamo garantito la pace sociale negli anni più duri della <hi rend="#b">crisi</hi>. Abbiamo impiegato 38 miliardi in ammortizzatori sociali. Abbiamo tagliato le spese ai ministeri con la prima vera spending review e attuato il più grande stanziamento sulla cassa integrazione della storia italiana”. E’ vero che lei ha pensato anche di non entrare in Parlamento?, chiede Vespa. “Sì, è vero anche se sto ricevendo pressioni da tutti i miei di restare in campo come padre fondatore del movimento”.</p>
    <p><hi rend="#i"> Vendola: “Scuse con 20 anni di ritardo”</hi>E così hanno buon gioco gli oppositori. “Berlusconi chiede scusa. Con quasi venti anni di ritardo” commenta laconico </p>
    <p><hi rend="#b">Nichi Vendola</hi>su Twitter. “Senza infierire, è semplicemente l’ammissione di un fallimento politico e di governo – rincara la dose</p>
    <p><hi rend="#b">Giorgio Merlo</hi>(Pd) – Cioè il fallimento della ricetta di governo del centro destra. Un motivo in più per invertire la rotta. Senza populismi ed estremismi vari, è il momento per il dopo Monti per un governo di centro sinistra. Riformista e democratico. Con il Pd e l’Udc come assi centrali della futura coalizione”.</p>
    <p><hi rend="#i"> Le versioni di B.</hi>Nelle ultime settimane le versioni di B. sono state più d’una. Prima l’annuncio apparentemente definitivo: </p>
    <p><ref target="http://www.ilfattoquotidiano.it/2012/10/24/berlusconi-non-mi-candido-e-16-dicembre-si-faranno-primarie/392412/">“Non mi candido e via alle primarie”</ref>(era il 24 ottobre). Poi, sull’onda della</p>
    <p><ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">sentenza di condanna a 4 anni per evasione</ref>, una prima parziale retromarcia: conferma che non si candiderà a Palazzo Chigi, ma</p>
    <p><ref target="http://www.ilfattoquotidiano.it/2012/10/27/berlusconi-conferenza-stampa-diretta/395689/">detta la linea anche nel rapporto tra Pdl e governo Monti</ref>(ed è il 27). Poi ridimensiona tutto dicendo che</p>
    <p><ref target="http://www.ilfattoquotidiano.it/2012/11/01/berlusconi-non-faremo-campagna-elettorale-contro-monti/400703/">il Pdl non farà “una campagna elettorale contro Monti”</ref>e che la spina da staccare “dipenderà dall’accettazione o meno da parte del governo delle nostre richieste di modifica alla legge di stabilità”. Nella stessa occasione aveva spazzato via la posizione del partito sulle preferenze nella legge elettorale: il suo</p>
    <p><hi rend="#b">Lucio Malan</hi>ha fatto approvare il testo che prevede le preferenze e lui ha detto che sono “un’anomalia” (ed è il primo novembre).</p>
    <p><hi rend="#b">“Senza di me più facile ricompattare i moderati”</hi><lb/>Berlusconi conferma ancora tuttavia che non vuole tornare a guidare il governo: “Una delle motivazioni che mi hanno indotto a rinunciare a una nuova candidatura a palazzo Chigi è perché alcuni leader del centrodestra sono afflitti da un vero complesso nei miei confronti. Così senza di me sarà più facile ricompattare tutti gli elettori dell’area moderata dentro una sola coalizione. Questo è l’unico modo per battere la sinistra, che dal 1948 a oggi rappresenta la minoranza degli italiani rispetto alla maggioranza dei moderati”. E quindi lancia un messaggio a <hi rend="#b">Casini</hi>: “Non può tradire una tradizione di alternativa alla sinistra, che risale appunto alla vittoria dei democristiani e dei partiti moderati del 1948”. </p>
    <p><hi rend="#i"> “Alfano è il miglior figo del bigoncio”</hi>Poi un nuovo elogio per il segretario del Pdl: “</p>
    <p><hi rend="#b">Alfano</hi>è il miglior protagonista oggi in circolazione, il miglior ‘fico del bigoncio’, come si usa dire”. Il migliore, dice, “non soltanto per le sue doti di intelligenza, ma anche per la sua correttezza e lealtà. Angelino è preparato, è coraggioso, è uno che mantiene la parola data”. Negli ultimi mesi Alfano ha recuperato quel quid di cui gli contestava la mancanza? chiede Vespa: “Non ho mai affermato nulla del genere. All’inizio smentivo tante dichiarazioni fasulle che mi venivano attribuite tra virgolette, poi mi sono arreso”. “Alfano è il nostro segretario a pieno titolo e con il sostegno di tutti” insiste il Cavaliere. Ma non è che dopo Villa Gernetto, chiede Vespa a Berlusconi, la leadership di Alfano si è indebolita e il dialogo con il centro è più difficile? “Chi pensa questo sbaglia di grosso. Sarà Alfano a prendere gli accordi con le altre componenti del centrodestra. Se metteranno giudizio”.</p>
    <p><hi rend="#i"> “Le primarie saranno un evento storico perché indicheranno il mio successore”</hi>Secondo l’ex capo del governo le primarie del PdL “saranno un evento storico non perché saranno le prime nella storia del nostro movimento, ma perché dovranno scegliere il successore di Berlusconi”. Dunque, “un confronto – sostiene l’ex premier – aperto, libero, di alto profilo politico, un confronto di personalità all’interno del nostro movimento che vogliano segnalarsi come protagonisti, che portino avanti la tradizione e i valori della nostra rivoluzione liberale, che risveglino negli italiani lo spirito del 1994 per salvare il paese e impedire che sia governato dalla sinistra”. </p>
    <p><hi rend="#b">“Montezemolo? Scontato che stia nel centrodestra”</hi><hi rend="#b">Luca Cordero di Montezemolo</hi>? “E’ scontato che il suo movimento faccia parte del centrodestra”. Poi il riferimento all’accordo dei mini-partiti che, <ref target="http://www.ilfattoquotidiano.it/2012/10/30/pdl-cassa-continua-da-scilipoti-a-pionati-milioni-di-euro-ai-mini-alleati-di-b/398731/">oltre a usufruire di centinaia di migliaia di euro “girati” dal Pdl</ref>, potrebbero godere di un <ref target="http://www.ilfattoquotidiano.it/2012/10/30/pdl-contratto-di-b-con-de-gregorio-garanzia-dei-seggi-per-micro-leader/398958/">seggio garantito alle prossime elezioni come “premio” per il sostegno al governo dopo l’addio di Fini</ref>. “In democrazia, dove il voto popolare è libero, non esistono seggi sicuri per nessuno – risponde Berlusconi a Vespa – Ma mi lasci dire che sono grato a tutti i parlamentari che, anche sfidando l’impopolarità, hanno sostenuto con convinzione il mio governo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>