<doc sitename="Il Fatto Quotidiano" title="Berlusconi cambia location: niente Arcore ma una pizza con Marina e fedelissimi - Il Fatto Quotidiano" author="Alessandro Madron" date="2012-12-10" url="http://www.ilfattoquotidiano.it/2012/12/10/ritorno-di-berlusconi-niente-arcore-e-pizza-con-marina-e-fedelissimi/441184/" hostname="ilfattoquotidiano.it" description="Il ritorno in campo di Berlusconi ha già i suoi riti e le sue location. Da qualche settimana il Cavaliere compare a Milanello per legare la propria immagine ai successi del Milan, mentre ieri ha spostato il vertice del Pdl nella sua residenza milanese, che è stata preferita alla villa di Arcore forse per allontanare …" categories="Politica" tags="Angelino Alfano;Arcore;Maria Rosaria Rossi;Mariastella Gelmini;Marina Berlusconi;Milan;PDL;Roberto Formigoni;Roberto Maroni;Silvio Berlusconi" fingerprint="facbcb2d74320c24">
  <main>
    <head rend="h1">Berlusconi cambia location: niente Arcore ma una pizza con Marina e fedelissimi</head>
    <graphic src="https://st.ilfattoquotidiano.it/wp-content/uploads/2012/12/berlusconi_interna-nuova1.jpg" alt="Silvio Berlusconi"/>
    <p>Il ritorno in campo di <hi rend="#b">Berlusconi</hi> ha già i suoi<hi rend="#b"> riti</hi> e le sue<hi rend="#b"> location</hi>. Da qualche settimana <ref target="http://tv.ilfattoquotidiano.it/2012/12/08/ritorno-di-berlusconi-bisogna-cambiare-morale-della-gente/213728/">il Cavaliere compare a Milanello</ref> per legare la propria immagine ai successi del </p>
    <p><hi rend="#b">Milan</hi>, mentre ieri ha spostato il</p>
    <p><hi rend="#b">vertice del Pdl</hi>nella sua residenza milanese, che è stata preferita alla villa di Arcore forse per allontanare i ricordi delle “serate allegre” che poco si addicono ad un anziano leader in cerca di un trampolino di rilancio.</p>
    <p>A Milano il vertice del partito è durato più di due ore. Il primo ad arrivare, in largo anticipo sui suoi colleghi, è stato <hi rend="#b">Angelino Alfano</hi>, che ha fatto di tutto per non incrociare i microfoni dei cronisti. Dopo di lui hanno varcato il cancello al numero 2 di via Rovani anche il coordinatore regionale lombardo <hi rend="#b">Mario Mantovani</hi>, la sua vice <hi rend="#b">Viviana Beccalossi</hi>, gli ex ministri<hi rend="#b"> Mariastella Gelmini</hi>, <hi rend="#b">Paolo Romani</hi>, <hi rend="#b">Michela Vittoria Brambilla</hi> e<hi rend="#b"> Ignazio La Russa</hi>, sono arrivati anche<hi rend="#b"> Maurizio Lupi</hi> e <hi rend="#b">Daniela Santanchè</hi>. A chiudere l’allegra brigata un mai domo <hi rend="#b">Roberto Formigoni</hi>, che evidentemente sente di aver ancora qualcosa da dire al tavolo del Pdl lombardo, tanto da spingersi in una dichiarazione <ref target="http://tv.ilfattoquotidiano.it/2012/12/10/maroni-o-albertini-inizia-vertice-pdl/213780/">contro il ticket Maroni-Gelmini </ref>auspicato da tanti suoi colleghi di partito per la prossima guida della Regione Lombardia, dichiarando ironicamente di preferire il ticket “Coppi-Bartali”. L’ultimo ad arrivare è stato il padrone di casa, Silvio Berlusconi, che ha sfoggiato il sorriso delle grandi occasioni, dimostrandosi disteso e sicuro di sé. Assiepati fuori sul marciapiede della via uno stuolo di cronisti e operatori, pronti a raccogliere le dichiarazioni degli esponenti politici più rappresentativi della destra moderata italiana. </p>
    <p>Il primo a lasciare la riunione è stato il governatore lombardo, che se ne è andato quasi senza scomporsi, riuscendo comunque a trattenere le <hi rend="#b">dichiarazioni</hi>. Dopo di lui sono usciti Ignazio La Russa, Maurizio Lupi e il duo Mantovani- Beccalossi, che hanno tirato le somme della serata, spiegando in sostanza che <ref target="http://tv.ilfattoquotidiano.it/2012/12/10/vertice-pdl-sostegno-alla-lega-in-lombardia-se-chiarisce-posizione-a-livello-nazionale/213785/">il Pdl, prima di sciogliere le riserve sulle alleanze, vuole delle risposte dalla Lega Nord</ref> di <hi rend="#b">Roberto Maroni</hi> che “deve chiarire la sua posizione in <hi rend="#b">campo nazionale</hi> se vuole ottenere il sostegno del Pdl in Lombardia” Dopo qualche minuto se ne sono andate anche Gelmini, Santanchè e Brambilla, lasciando soli Alfano e Berlusconi. Non è chiaro cosa si siano detti, ma quando alle 21 il segretario è uscito era scurissimo in volto e si è fatto prelevare dall’auto blu proprio davanti all’ingresso, sparendo come un fantasma nella notte milanese.</p>
    <p>Berlusconi, come un divo, è stato l’ultimo a presentarsi sulla scena. Un’uscita trionfale quella del Cavaliere, che ha passeggiato per qualche decina di metri fino alla pizzeria Mamma Oliva di via Vincenzo Monti, accompagnato dalla deputata <hi rend="#b">Maria Rosaria Rossi,</hi> dall’amica<hi rend="#b"> Francesca Pascale</hi> e da alcuni membri dello staff. Nel ristorante ha trovato la figlia <hi rend="#b">Marina</hi> con il marito <hi rend="#b">Marito Vanadia</hi> e i loro due figli. Al tavolo erano in dieci, hanno ordinato un menu tutt’altro che pretenzioso: cinque margherite con mozzarella di bufala, tre pizze con salsicce e friarielli e due margherite. Al tavolo Berlusconi si è intrattenuto poco meno di due ore, concedendosi qualche risata e qualche battuta in una sala appartata del ristorante, protetto da un fitto cordone di agenti di sicurezza. Alla fine è uscito dal locale concedendo qualche dichiarazione ai cronisti in trepidante attesa: <ref target="http://www.ilfattoquotidiano.it/2012/12/09/elezioni-berlusconi-tempo-dei-tecnici-e-finito-e-corteggia-lega/441010/">“Il tempo dei tecnici è finito”</ref> ha sentenziato, spiegando poi che “<hi rend="#b">durante il nostro governo siamo stati migliori di questo</hi>” e via di questo passo. Ha parlato con pazienza, prendendosi tutto il tempo per formulare le proprie risposte, senza mai lasciarsi sorprendere nervoso o stizzito. Ha ripetuto il proprio sermone sulla bontà dell’operato del suo governo, sui limiti della struttura costituzionale, con digressioni verso la Lombardia e l’alleanza con la Lega e una <ref target="http://www.ilfattoquotidiano.it/2012/12/09/berlusconi-presidente-parlamento-europeo-schulz-minaccia-per-stabilita/440815/">replica al socialdemocratico tedesco Martin Schulz</ref>, che ha criticato duramente il ritorno in campo di Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>