<doc sitename="Il Fatto Quotidiano" title="Rai, Floris firma ma Berlusconi Jr dice&quot;Peccato, l'avrei voluto a Mediaset&quot; - Il Fatto Quotidiano" author="RQuotidiano" date="2011-06-18" url="http://www.ilfattoquotidiano.it/2011/06/18/floris-firma-per-la-rai-pier-silvio-berlusconi-peccato-lavrei-voluto-a-mediaset/119401/" hostname="ilfattoquotidiano.it" description="“Peccato che Giovanni Floris resti in Rai”. Lo sostiene Pier Silvio Berlusconi in un’intervista a Repubblica. Il vice presidente di Mediaset spiega: “Mi ero mosso, ne avevo già parlato in azienda, avevo previsto la cosa, il come e il quando. Avrei portato Floris a Mediaset”. “A noi manca un programma di approfondimento in prima serata …" categories="Media" tags="Giovanni Floris;Mediaset;Michele Santoro;Pier Silvio Berlusconi;Rai;Silvio Berlusconi" fingerprint="6ffad8e258aceeb9">
  <main>
    <head rend="h1">Rai, Floris firma ma Berlusconi Jr dice<lb/>“Peccato, l’avrei voluto a Mediaset”</head>
    <p><ref target="http://www.ilfattoquotidiano.it/wp-content/uploads/2011/06/small_110208-102223_to230310pol_0011.jpg"/>“Peccato che <graphic src="http://www.ilfattoquotidiano.it/wp-content/uploads/2011/06/small_110208-102223_to230310pol_0011.jpg" title="Floris_interna"/></p>
    <p><hi rend="#b">Giovanni Floris</hi>resti in Rai”. Lo sostiene</p>
    <p><hi rend="#b">Pier Silvio Berlusconi</hi>in un’intervista a</p>
    <p><hi rend="#i">Repubblica</hi>. Il vice presidente di Mediaset spiega: “Mi ero mosso, ne avevo già parlato in azienda, avevo previsto la cosa, il come e il quando. Avrei portato Floris a Mediaset”.</p>
    <p>“A noi manca un programma di approfondimento in prima serata – spiega il numero due di Mediaset -. Un programma come Ballarò. E’ perfetto. E’ un esempio di grande correttezza. Usa toni pacati e ospita sempre le diverse posizioni in campo”. Poi aggiunge: “Eravamo tutti d’accordo”. Il vicepresidente di Mediaset spiega: “Il mio interesse per Floris non era una mossa contro mio padre. Nessun riposizionamento. Non ho parlato con mio padre di questa idea. Ma lui sa come lavoriamo in azienda e quali sono i criteri delle nostre decisioni”. Anzi, “non mi sarei stupito se avesse dato il suo via libera. Perché lui ha sempre approvato le decisioni che puntano a valorizzare e acquisire le risorse del mercato”, osserva ancora.</p>
    <p>A <hi rend="#b">Santoro</hi>, invece, Mediaset non ha pensato. “Il conduttore di Annozero ormai è un politico – spiega Pier Silvio Berlusconi – E vado al di là delle motivazioni ideologiche. Il mio approccio è quello di un dirigente che fa la televisione commerciale. Con Santoro siamo su un altro piano. Siamo sul piano della politica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>