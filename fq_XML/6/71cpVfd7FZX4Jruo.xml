<doc sitename="Il Fatto Quotidiano" title="Guerra alla vita notturna Denunciate 28 persone - Il Fatto Quotidiano" author="Roberto Laghi" date="2011-05-23" url="http://www.ilfattoquotidiano.it/2011/05/23/guerra-alla-vita-notturna-denunciate-28-persone/113169/" hostname="ilfattoquotidiano.it" description="Continua la guerra alla vita notturna in città: sono 28 le persone denunciate per l'iniziativa Brain runner, una tre giorni di musica e" categories="Emilia Romagna" tags="Bologna;Mariastella Gelmini;Riforma della Scuola;Silvio Berlusconi;Sindaci;Università;Virginio Merola" fingerprint="19c580287b782c34">
  <main>
    <head rend="h1">Guerra alla vita notturna <lb/> Denunciate 28 persone</head>
    <p>Continua la guerra alla vita notturna in città: sono<hi rend="#b"> 28 le persone denunciate</hi> per l’iniziativa <hi rend="#b">Brain runner</hi>, una tre giorni di musica e incontri organizzata dal <hi rend="#b">Collettivo Universitario Autonomo di Bologna</hi>, che si è tenuta dal 17 al 19 maggio in zona universitaria. Le denunce si riferiscono in particolare alle prime due serate, in <hi rend="#b">piazza Scaravilli e in via Zamboni</hi>.</p>
    <p>L’evento era stato organizzato dal Cua per portare arte e cultura nella zona universitaria, riappropriandosi degli spazi in maniera autonoma, con un programma di musica e reading e incontri su temi di attualità come la <hi rend="#b">riforma Gelmini </hi>e le recenti rivolte nel mondo arabo, ma anche su questioni locali come il futuro di <hi rend="#b">piazza Verdi</hi>.</p>
    <p>Ma già dalla prima sera sono arrivate molte lamentele da parte dei residenti, che hanno segnalato alla polizia il volume della musica ritenuto troppo elevato. Tra i reati contestati ci sono manifestazione non preavvisata e disturbo della quiete pubblica.</p>
    <p>Le 28 persone denunciate dovranno rispondere anche di sanzioni amministrative legate all’occupazione di suolo pubblico, al rumore e alla vendita di bevande. La Digos trasmetterà le carte alle autorità competenti.</p>
    <p>La risposta del Collettivo non si è fatta attendere: “Apprendiamo che la questura ha emesso ben 28 denunce per Brain Runner, <hi rend="#b">la tre giorni di arte, cultura e riappropriazione di spazi organizzata dal Cua</hi>. Questa mossa della questura si inscrive nel clima di impaurimento e azzittimento del dissenso verso il regime Berlusconi, praticato da lungo tempo in città”, hanno denunciato dalle pagine di Zic.</p>
    <p>“Inoltre queste ultime denunce arrivano a pochi giorni dalle elezioni amministrative, che vedono una Bologna sempre più chiusa e gravata da ordinanze liberticide e opprimenti”, continua il comunicato. “La tre giorni Brain Runner, con i suoi 5000 e più partecipanti, ha mostrato alla città come esista una parte di Bologna che esprime una socialità ed un utilizzo dello spazio pubblico che non vuole essere ulteriormente compresso”.</p>
    <p>Il conflitto che vede su fronti opposti gli studenti e i giovani, che rivendicano il diritto a vivere la città anche in orari notturni, e i residenti, che chiedono sonni tranquilli, sembra così continuare ad acuirsi. Un problema che arriverà dritto sulla scrivania del nuovo<hi rend="#b"> sindaco Merola</hi> e dell’amministrazione che sta per insediarsi a governare la città.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>