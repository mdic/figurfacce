<doc sitename="Il Fatto Quotidiano" title="L'avvocato di Berlusconi mandato dal latitante Lavitola - Il Fatto Quotidiano" author="Marco Lillo" date="2012-05-12" url="http://www.ilfattoquotidiano.it/2012/05/12/lavvocato-berlusconi-mandato-latitante-lavitola/227729/" hostname="ilfattoquotidiano.it" description="Berlusconi alla fine di marzo 2012 ha dato mandato al suo avvocato Alessandro Sammarco di andare in Argentina per incontrare il latitante Valter Lavitola e per ascoltare e verbalizzare, sotto giuramento, la verità dell’ex direttore dell’Avanti. La circostanza è emersa durante l’interrogatorio di Lavitola da parte dei pm Vincenzo Piscitelli, Francesco Curcio e Henry John …" categories="Giustizia" tags="Argentina;LAvanti;Latitante;Silvio Berlusconi;Valter Lavitola" fingerprint="6dd8e2677aa7c039">
  <main>
    <head rend="h1">L’avvocato di Berlusconi mandato dal latitante Lavitola</head>
    <p>Il Cavaliere a marzo 2012 ha dato mandato al suo avvocato Alessandro Sammarco di andare in Argentina per incontrare l'ex direttore dell'Avanti. Il difensore: "Una situazione inconsueta, ma la legge lo consente". Intanto il faccendiere rientrato in Italia ricostruisce davanti ai pm la rete di aiuti avuta durante la latitanza.</p>
    <graphic src="https://st.ilfattoquotidiano.it/wp-content/uploads/2012/05/lavitola_interno-nuova.jpg"/>
    <p><hi rend="#b">Berlusconi</hi> alla fine di marzo 2012 ha dato mandato al suo avvocato <hi rend="#b">Alessandro Sammarco</hi> di andare in Argentina per incontrare il latitante <hi rend="#b">Valter Lavitola</hi> e per ascoltare e verbalizzare, sotto giuramento, la verità dell’ex direttore dell’<hi rend="#i">Avanti</hi>. La circostanza è emersa durante l’interrogatorio di <hi rend="#b">Lavitola</hi> da parte dei pm <hi rend="#b">Vincenzo Piscitelli</hi>, <hi rend="#b">Francesco Curcio</hi> e<hi rend="#b"> Henry John Woodcock</hi>, il 5 maggio scorso. Quel giorno i magistrati hanno ascoltato per ore la versione di<hi rend="#b"> Lavitola</hi> su molte vicende: gli aiuti ricevuti durante la latitanza prima a Panama, poi in Brasile e infine in Argentina; il destino dei 500 mila euro messi a disposizione per<hi rend="#b"> Gianpaolo Tarantini</hi> da <hi rend="#b">Silvio Berlusconi</hi> e i contatti con l’Italia. I pm napoletani incalzano<hi rend="#b"> Lavitola</hi> sulla questione dei legali che lo hanno incontrato negli ultimi mesi. A partire dall’avvocato <hi rend="#b">Eleonora Moiraghi</hi>, la penalista che difende l’ex direttore dell’<hi rend="#i">Avanti</hi> sul fronte dei contributi illecitamente percepiti. “La <hi rend="#b">Moiraghi</hi> doveva venire accompagnata dall’avvocato <hi rend="#b">Alessandro Sammarco</hi>… quello che aveva chiesto di fare l’interrogatorio difensivo… dopodiché non è venuta più, in quanto l’avvocato <hi rend="#b">Gaetano Balice</hi> ha ritenuto non opportuno questo interrogatorio difensivo che io, invece, avrei voluto fare”.</p>
    <p><hi rend="#b">IL PM FRANCESCO</hi><hi rend="#b">Curcio</hi> si incuriosisce: “Che vuol dire interrogatorio difensivo?” e <hi rend="#b">Lavitola</hi> spiega: “Allora, l’avvocato <hi rend="#b">Sammarco</hi> si era proposto di fare un interrogatorio difensivo nell’interesse di<hi rend="#b"> Berlusconi”</hi>. A quel punto interviene il pm <hi rend="#b">Woodcock</hi>: “Ma interrogatorio difensivo in senso stretto o l’interrogatorio difensivo era… insomma, voleva riscattare lui”. A questo punto <hi rend="#b">Lavitola</hi> sbotta: “Perché non glielo chiede a lui (<hi rend="#b">Sammarco</hi>, <hi rend="#i">ndr</hi>)? Così lo sente, voglio dire; io non lo so che cosa voleva venire a fare; lui disse che voleva venire a fare un interrogatorio difensivo; …io non ho avuto rapporti con <hi rend="#b">Sammarco</hi>, solo tramite <hi rend="#b">Balice</hi>, e poi dopo tramite l’avvocato <hi rend="#b">Eleonora Moiraghi</hi>, avevano… questo aveva deciso di venire a fare l’interrogatorio difensivo; <hi rend="#b">Balice</hi> si è opposto a questa cosa e questo qui non è venuto”. Lo scenario che emerge ha davvero dell’incredibile. Come ha raccontato la sorella, <hi rend="#b">Maria Lavitola</hi>, almeno da novembre del 2011 il latitante <hi rend="#b">Lavitola</hi> sta cercando disperatamente di contattare l’ex premier per chiedergli 5 milioni di euro minacciando in caso contrario sconquassi e rivelazioni. Prima invia la fidanzata brasiliana dall’avvocato <hi rend="#b">Gennaro Fredella</hi> e gli chiede di portare la sua ambasciata al Cavaliere. L’avvocato però rifiuta e allora <hi rend="#b">Valterino</hi> ritenta il contatto tramite l’imprenditore italo-argentino <hi rend="#b">Carmelo Pintabona</hi>. Anche in questo caso, a detta di Lavitola, il contatto fallisce perché <hi rend="#b">Pintabona</hi> viene bloccato dalla Polizia mentre entra o esce dal palazzo di<hi rend="#b"> Berlusconi</hi>.</p>
    <p><hi rend="#b">POI I GIORNALI</hi> cominciano a raccontare dell’imminente rientro di Valter e il premier, preoccupatissimo per la sua posizione, che fa? Pensa di inviare (due settimane prima dell’atterraggio di<hi rend="#b"> Lavitola</hi> a Fiumicino) l’avvocato <hi rend="#b">Sammarco</hi> per farsi dire in un verbale che poi sarebbe potuto sparire con lo schiocco delle dita (non c’è obbligo di depositarlo nel fascicolo) quello che <hi rend="#b">Lavitola</hi> minacciava di rivelare. Se la manovra salta lo si deve solo all’avvocato di Lavitola, <hi rend="#b">Gaetano Balice</hi>. Il 29 marzo l’avvocato <hi rend="#b">Alessandro Sammarco</hi> scrive via fax ai tre legali che difendono <hi rend="#b">Lavitola</hi> per chiedere di sentirlo con l’assistenza di un difensore.<hi rend="#b"> Sammarco</hi> è stato investito da un esplicito mandato di <hi rend="#b">Silvio Berlusconi</hi> e nell’interesse del suo assistito vuole assumere sommarie informazioni da parte dell’ex direttore dell’<hi rend="#i">Avanti</hi> che egli stesso qualifica come latitante. La richiesta è inconsueta, ma <hi rend="#b">Sammarco</hi> la motiva con gli articoli 327 bis e 391 bis del codice di procedura penale. La risposta di <hi rend="#b">Gaetano Balice</hi> arriva nei primi giorni di aprile, sempre via fax e ha un tono abbastanza ruvido. “La sua richiesta allo stato non appare realizzabile”, scrive <hi rend="#b">Balice</hi> nei primi giorni di aprile, due settimane prima che <hi rend="#b">Lavitola</hi> si consegni, “questo mio convincimento si fonda prima di tutto sulla circostanza che nella sua istanza non vi è riferimento al procedimento tuttora pendente presso la Procura di Roma che vede il suo assistito Silvio Berlusconi e <hi rend="#b">Valter Lavitola</hi> in posizioni apparentemente inconciliabili”. In quel procedimento, infatti, <hi rend="#b">Lavitola</hi> è l’estortore e <hi rend="#b">Silvio Berlusconi</hi>, teoricamente, la vittima dell’estorsione. Nella sua lettera, inoltre, l’avvocato <hi rend="#b">Balice</hi> aggiungeva poi un secondo motivo che gli intimava di rispondere picche a <hi rend="#b">Sammarco</hi> e <hi rend="#b">Berlusconi</hi>: “Sottolineo che il dottor <hi rend="#b">Lavitola</hi> è allo stato latitante in seguito all’emissione di un’ordinanza di custodia cautelare da parte dell’autorità giudiziaria di Napoli e Bari” che per inciso lo stava cercando. L’avvocato <hi rend="#b">Alessandro Sammarco</hi>, sentito dal <hi rend="#i">Fatto</hi>, non demorde: “Rivendico il mio diritto, in qualità di difensore di <hi rend="#b">Silvio Berlusconi</hi>, di sentire anche il latitante<hi rend="#b"> Lavitola</hi> e confermo che nei prossimi giorni mi attiverò per sentirlo in galera”. Al <hi rend="#i">Fatto</hi> che gli chiede se non gli sembri grottesco che un “quasi coindagato” come <hi rend="#b">Berlusconi</hi> lo inviasse in Argentina a parlare con<hi rend="#b"> Lavitola</hi>, <hi rend="#b">Sammarco</hi> replica: “Mi rendo conto che siamo di fronte a una situazione inconsueta, ma la legge consente questa attività e in qualità di difensore avevo il dovere di esperire tutti i rimedi utili”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>