<doc sitename="Il Fatto Quotidiano" title="Briatore e Santanché preoccupati &quot;Silvio continua a fare i festini, è malato&quot; - Il Fatto Quotidiano" author="RQuotidiano" date="2011-06-11" url="http://www.ilfattoquotidiano.it/2011/06/11/briatore-e-santanche-preoccupati-silvio-continua-a-fare-i-festini-e-malato/117521/" hostname="ilfattoquotidiano.it" description="“Non più lì (ad Arcore) ma nell’altra villa (Gernetto, ndr). Tutto come prima, non è cambiato un cazzo. Stessi attori, stesso film, proiettato in un cinema diverso. Come prima, più di prima. Stesso gruppo, qualche new entry, ma la base del film è uguale”. Flavio Briatore si sfoga così con Daniela Santanché. Il film di …" categories="Cronaca" tags="Daniela Santanchè;Emilio Fede;Lele Mora;Lorenza Lei;Mauro Masi;Ruby;Silvio Berlusconi;Veronica Lario" fingerprint="e98ae267ef9e8832">
  <main>
    <head rend="h1">Briatore e Santanché preoccupati <lb/> “Silvio continua a fare i festini, è malato”</head>
    <p><ref target="http://www.ilfattoquotidiano.it/wp-content/uploads/2011/06/briatore_santanche.jpg"/>“Non più lì (ad Arcore) ma nell’altra villa (Gernetto, <graphic src="http://www.ilfattoquotidiano.it/wp-content/uploads/2011/06/briatore_santanche.jpg" title="briatore_santanchè_interna"/></p>
    <p><hi rend="#i">ndr</hi>). Tutto come prima, non è cambiato un cazzo. Stessi attori, stesso film, proiettato in un cinema diverso. Come prima, più di prima. Stesso gruppo, qualche new entry, ma la base del film è uguale”.</p>
    <p><hi rend="#b">Flavio Briatore</hi>si sfoga così con</p>
    <p><hi rend="#b">Daniela Santanché</hi>. Il film di cui parla è il bunga bunga del premier. Perché</p>
    <p><hi rend="#b">Silvio Berlusconi</hi>non ha mai smesso di farsi organizzare i festini da</p>
    <p><hi rend="#b">Lele Mora</hi>. Ed è proprio l’agente dei vip che va a trovare l’ex manager della Formula Uno a Cuneo per sfogarsi. “E’ stato da me due ore, mi fa pena mi ha detto ‘tutto continua come nulla fosse'”, racconta Briatore a Santanché, amica e socia.</p>
    <p><ref target="http://www.ilfattoquotidiano.it/2011/06/03/i-festini-bunga-bunga-nella-sede/115664/">Quanto anticipato dal Fatto Quotidiano trova così conferma</ref>. Il sottosegretario si preoccupa e la conversazione (intercettata due mesi fa e pubblicata oggi dal quotidiano </p>
    <p><hi rend="#i">La Repubblica</hi>) si trasforma in una sorta di testimonianza utile ai pm di Milano titolari dell’inchiesta sul cosiddetto Ruby gate. Perché Briatore è uno dei testimoni nominati dal premier per la sua difesa. Un amico, che racconta come i festini siano in realtà cene serie. Al telefono invece Briatore dice tutt’altro. “</p>
    <p><hi rend="#b">Veronica</hi>(Lario, ndr) ha ragione, è malato”. “E’ malato Dani, il suo piacere è vedere queste qui stanche che vanno via da lui. Dopo ‘due botte’ cominciano a dire che sono stanche, che le ha rovinate”, racconta Briatore. “Io sono senza parole”, risponde Santanché. “Ti rendi conto? E che cosa si può fare?” chiede. E</p>
    <p><hi rend="#b">Briatore</hi>: “Dani, io ti dico un’altra roba. Se il presidente continua a fare che cosa fa…. siamo nelle mani di Dio qui. Perché ieri sera, l’altra sera, ho saputo che c’era stata un’altra grande festa lì… (…) Ha ragione Veronica, è malato. Perché uno normale non fa ‘ste robe qui. Adesso Lele, che gli continua a portare, a organizzare questo, è persino in imbarazzo lui. E dice: ‘Ma io che cazzo devo fare?’”. Santanché sempra preoccupata: “Ma allora qui crolla tutto”. E l’ex managar conferma: “Daniela, qui parliamo di problemi veramente seri di un Paese che deve essere riformato. Se io fossi al suo posto non dormirei la notte. Ma non per le troie. Non dormirei per la situazione che c’è in Italia. (…) Poi la gente comincia veramente a tirare le monete”.</p>
    <p><hi rend="#b">Santanché</hi>concorda: “Stanno già tirando”.</p>
    <p>Però il sottosegretario è comunque soddisfatta del rilievo che ha conquistato nel partito. E racconta all’amico: “Berlusconi ha fatto fare a me l’accordo. Ho fatto l’accordo con Masi, e quindi tra il 7 e il 9 aprile viene nominata Lei, perché sai, una mia carissima amica”.</p>
    <p>La telefonata è stata intercettata dalla procura di Genova ed è molto probabilmente destinata a finire nei faldoni del processo milanese a carico del Presidente del Consiglio. Il telefono di Briatore è finito sotto controllo della Guardia di Finanza perché è accusato d’evasione fiscale per il suo yacht che non paga le tasse italiane ed è registrato nel paradiso fiscale delle isole Cayman. Con questa intercettazione oltre alla posizione del premier potrebbe aggravarsi anche quella di <hi rend="#b">Emilio Fede</hi>. Stando a quanto racconta l’ex manager a Santanché, Lele Mora gli ha spiegato bene la situazione del direttore del <hi rend="#i">Tg4</hi>. Riporta Briatore: “Quella roba di Fede, è indecente. Non ha più parlato con il presidente e sembra che abbia comprato casa alla Zardo, pensa che deficiente”, dice al sottosegretario. <hi rend="#b">Manuela Zardo</hi> è un’amica di Fede coinvolta in un’inchiesta sulla prostituzione. “Mora era in estrema difficoltà e Fede gli ha preso il cinquanta per cento dei soldi” del prestito che Berlusconi aveva fatto all’agente dei vip. “E poi (Fede, ndr) è andato a dire al presidente: ‘Erano i soldi che gli ho prestato’. Invece non è vero, figlio di puttana’”. Lapidaria la Santanché: “Che gentaglia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>