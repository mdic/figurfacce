<doc sitename="Il Fatto Quotidiano" title="Amministrative in Campania: la politica dei due forni dell'Udc fa andare in bestia il Pdl - Il Fatto Quotidiano" author="Vincenzo Iurillo" date="2012-04-10" url="http://www.ilfattoquotidiano.it/2012/04/10/amministrative-campania-politica-forni-delludc-andare-bestia-pdl/203297/" hostname="ilfattoquotidiano.it" description="Nella Campania dominata dai trasformismi e dai cambi di casacca, può accadere (ed infatti accade) che un partito provi a stare di qui e di là, a destra e a sinistra, in alto e in basso. Purché ci sia qualche assessorato da spartire e qualche posizione di potere da occupare. E così le spericolate alleanze dell’Udc …" categories="Politica" tags="Campania;Ciriaco De Mita;Crisi Economica;Elezioni Amministrative 2012;Francesco Nitto Palma;Leoluca Orlando;Nicola Cosentino;Pier Ferdinando Casini;Pozzuoli;Prima Repubblica;Silvio Berlusconi;Stefano Caldoro;Torre del Greco" fingerprint="1b0b9ced08af6f25">
  <main>
    <head rend="h1">Amministrative in Campania: la politica dei due forni dell’Udc fa andare in bestia il Pdl</head>
    <p>Francesco Nitto Palma, commissario regionale dei berlusconiani, ha dato un ultimatum di otto giorni al governatore Stefano Caldoro: se non caccerà gli assessori centristi, ritirerà la delegazione azzurra dalla giunta e farà bocciare ogni proposta di delibera proveniente dal partito di Casini</p>
    <p>
      <ref target="http://www.ilfattoquotidiano.it/wp-content/uploads/2012/04/caldoro_interna.jpg">
        <graphic decoding="async" class="size-full wp-image-203298" title="caldoro_interna" src="http://www.ilfattoquotidiano.it/wp-content/uploads/2012/04/caldoro_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/04/caldoro_interna.jpg" title="caldoro_interna"/>
    <p>Nella <hi rend="#b">Campania </hi>dominata dai trasformismi e dai cambi di casacca, può accadere (ed infatti accade) che un partito provi a stare di qui e di là, a destra e a sinistra, in alto e in basso. Purché ci sia qualche assessorato da spartire e qualche posizione di potere da occupare. E così le spericolate alleanze dell’<hi rend="#b">Udc </hi>campano hanno fatto arrabbiare di brutto il commissario regionale del Pdl <hi rend="#b">Francesco Nitto Palma</hi>, il magistrato chiamato a mettere ordine dopo la tumultuosa gestione di <hi rend="#b">Nicola Cosentino</hi>.</p>
    <p>Ma come, si sarà chiesto l’ex Guardasigilli del crepuscolare governo <hi rend="#b">Berlusconi</hi>, i centristi di <hi rend="#b">Casini </hi>sono in maggioranza con noi in Regione e in quattro province su cinque (tra cui Napoli, Avellino e Salerno) e poi, mentre noi azzurri viviamo un momento di debolezza nei sondaggi, loro chiudono intese col <hi rend="#b">Pd </hi>per le amministrative dei più importanti comuni del napoletano e dell’avellinese (<hi rend="#b">Torre del Greco</hi>, Pozzuoli, Casavatore, <hi rend="#b">Atripalda</hi>, Solofra)? “C’è un problema politico” protesta Palma, secondo cui “il rapporto strategico con l’Udc si è incrinato, loro ormai sono per sbaglio in maggioranza col centrodestra, sono passati dall’altra parte”.</p>
    <p>Palma ha dato gli otto giorni al Governatore <hi rend="#b">Stefano Caldoro</hi>: se non caccerà gli assessori centristi, ritirerà la delegazione Pdl dalla giunta regionale, e nel frattempo gli azzurri bocceranno ogni proposta di delibera proveniente dall’Udc. L’ultimatum scadrà a fine settimana e vale anche per le amministrazioni provinciali. Caldoro per ora ha deciso di far finta di nulla. E non rilascia <hi rend="#b">dichiarazioni</hi>.</p>
    <p>Crisi. Ultimatum. Delegazioni da ritirare per protestare “contro l’abuso della politica dei due forni”. Prassi e linguaggi della <hi rend="#b">Prima Repubblica </hi>stanno aprendo una crepa nel centrodestra campano. Gongola <hi rend="#b">Andrea Orlando</hi>, responsabile nazionale Giustizia del Pd e commissario del partito a Napoli, che sogna di esportare quest’alleanza a Roma: “Il Pdl dovrebbe interrogarsi sul perché non riesce ad attrarre più i moderati. Ma non credo che il Pdl voglia davvero far precipitare la situazione – riflette in un’intervista ad <hi rend="#b">Adolfo Pappalardo </hi>de <hi rend="#i">Il Mattino </hi>– penso che tireranno a campare, non è un caso che il consiglio regionale non sia stato mai davvero investito dalla crisi”. I dirigenti Udc liquidano la vicenda come frutto di beghe interne del Pdl e delle ripetute richieste di rimpasto per dare spazio a qualche consigliere regionale berlusconiano.</p>
    <p>Per l’Udc locale allearsi col Pd è stato un richiamo della foresta. I due assessori regionali casiniani, <hi rend="#b">Giuseppe De Mita</hi> e <hi rend="#b">Pasquale Sommese</hi>, da lì provengono e in un recentissimo passato vi hanno ricoperto ruoli di primissimo piano. De Mita, nipote dell’ex premier <hi rend="#b">Ciriaco De Mita</hi>, è stato il primo segretario del Pd di Avellino. Sommese è stato il vice segretario del Pd di Napoli: fu la segreteria che affrontò disastrosamente gli arresti nella giunta <hi rend="#b">Iervolino</hi> del dicembre 2008, il segretario <hi rend="#b">Luigi Nicolais</hi> si dimise di punto in bianco per non essere riuscito a convincere la sindaca ad azzerare l’esecutivo e a dare un vero colpo di spugna a un’amministrazione in profonda difficoltà. Sommese pagherebbe il prezzo più alto per l’eventuale rottura tra Pdl e Udc. Quando è entrato in giunta si è dimesso da consigliere regionale (la legge campana non glielo imponeva) e per restare nell’esecutivo <hi rend="#b">Caldoro</hi> ha rinunciato alla possibilità di subentrare al Parlamento Europeo, dove era stato eletto nella lista Pd.</p>
    <p>
      <ref target="http://www.ilfattoquotidiano.it/amministrative-2012-speciale-ilfattoquotidiano/">Mille Comuni al voto, vai allo Speciale amministrative di ilfattoquotidiano.it</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>