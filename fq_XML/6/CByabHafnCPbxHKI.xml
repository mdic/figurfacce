<doc sitename="Il Fatto Quotidiano" title="Centrodestra esplode sugli appunti di Berlusconi: “Meloni supponente, arrogante e offensiva”. Lei: “Manca un punto, non sono ricattabile” - Il Fatto Quotidiano" author="F Q" date="2022-10-14" url="https://www.ilfattoquotidiano.it/2022/10/14/meloni-supponente-prepotente-arrogante-e-offensiva-berlusconi-e-il-blocco-degli-appunti-in-senato/6838817/" hostname="ilfattoquotidiano.it" description="&quot;Manca un punto: non sono ricattabile&quot;. Meloni gela B. e il centrodestra esplode [Leggi]" categories="Politica" tags="Giorgia Meloni;Licia Ronzulli;Silvio Berlusconi" fingerprint="2f88fa69608d4936">
  <main>
    <head rend="h1">Centrodestra esplode sugli appunti di Berlusconi: “Meloni supponente, arrogante e offensiva”. Lei: “Manca un punto, non sono ricattabile”</head>
    <graphic src="https://st.ilfattoquotidiano.it/wp-content/uploads/2022/10/14/berlusconi_appunti-1200x630.jpg"/>
    <p>Un comportamento “<hi rend="#b">1.</hi><hi rend="#b">supponente</hi>,<hi rend="#b"> 2. prepotente</hi>, <hi rend="#b">3.arrogante</hi>,<hi rend="#b"> 4.offensivo</hi>“. Con un numero 5 (“ridicolo”) visibile, ma cancellato. I giudizi impietosi riferiti a <hi rend="#b">Giorgia Meloni</hi>, immortalati sui fogli di appunti che <hi rend="#b">Silvio Berlusconi</hi> aveva con sé giovedì in Senato, sono una bomba a mano sui già fragili equilibri dell’alleanza di centrodestra. Le foto delle parole scritte a mano in elenco numerato, palesemente attribuibili alla grafia dell’ex premier, iniziano a circolare dalla mattina, ma per qualche ora si cerca di sminuirne la portata. Il neo-presidente del Senato, <hi rend="#b">Ignazio La Russa</hi>, si spende in prima persona: “Io credo che il presidente Berlusconi dovrebbe dichiarare quello di cui io sono quasi certo, che <hi rend="#b">quella foto è fake</hi>, però deve dichiararlo lui, non lo posso dire io”, dice ai cronisti senza crederci troppo. Ma non è un fake e da Berlusconi non arrivano marce indietro: così, in serata, alla domanda inevitabile del Tg La7, la premier (forse) in pectore non può che dare fuoco alle polveri: “<hi rend="#b">A quell’elenco mancava un punto, che non sono ricattabile</hi>”.</p>
    <p>Parole pesantissime che si prestano a più di un’interpretazione. Quella più ovvia ha a che fare con <hi rend="#b">Licia Ronzulli</hi>, la fedelissima che Berlusconi vuole a tutti i costi nella squadra del futuro governo: già giovedì sera era spuntata una prima foto “clandestina” di appunti in cui l’ex premier indicava per lei <ref target="https://www.ilfattoquotidiano.it/2022/10/13/governo-la-lista-di-berlusconi-con-le-richieste-di-forza-italia-tajani-agli-esteri-gasparri-alla-pa-per-ronzulli-turismo-affari-ue-o-anziani/6838165/">il ministero del Turismo, degli affari Ue o a uno dedicato agli “Anziani”</ref>. E aggiungeva altre considerazioni poco lusinghiere sull’alleata: “Non ha disponibilità ai cambiamenti, è una con cui <hi rend="#b">non si può andare d’accordo</hi>“. In quel “non ricattabile”, però, si può leggere anche qualcos’altro: un’affermazione di estraneità rispetto alla rete di rapporti, fedeltà e clientele su cui l’uomo di Arcore ha costruito la propria carriera politica. In ogni caso, lo sfogo di Meloni arriva dopo giorni di dichiarazioni centellinate e dà il senso di un’<hi rend="#b">insofferenza</hi> che a questo punto potrebbe essere fatale al progetto della futura maggioranza. Già dopo l’incidente di giovedì a palazzo Madama, <ref target="https://www.ilfattoquotidiano.it/2022/10/13/a-la-russa-almeno-17-voti-extra-i-sospetti-su-renzi-che-accusa-il-pd-e-franceschini-conte-guardate-chi-ha-lanciato-il-primo-sasso/6837695/">dove La Russa è salito alla presidenza senza i voti di Forza Italia</ref>, si era avanzata l’ipotesi che gli azzurri andassero da soli alle <hi rend="#b">consultazioni</hi> per il nuovo governo al Quirinale. “<hi rend="#b">Ne parleremo</hi>“, aveva detto la presidente di FdI, lasciando trapelare una sopportazione già arrivata al limite. Meno di 24 ore dopo, il vaso è traboccato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>