<doc sitename="Il Fatto Quotidiano" title="&quot;Viaggi e alberghi&quot;: la lista riepilogativa degli incontri di B. con le ragazze di Tarantini - Il Fatto Quotidiano" author="RQuotidiano" date="2011-09-18" url="http://www.ilfattoquotidiano.it/2011/09/18/viaggi-e-alberghi-la-lista-riepilogativa-degli-incontri-di-b-con-le-ragazze-di-tarantini/158362/" hostname="ilfattoquotidiano.it" description="Cinque settembre 2008, tredici maggio 2009. Sono il primo e l’ultimo giorno in cui il presidente del Consiglio ha incontrato ragazze procurate da Gianpaolo Tarantini. La lunga lista è al centro dell’informativa denominata “Viaggi e alberghi”, nella quale la Procura di Bari ha riepilogato i “faccia a faccia” del premier e indicato i “soggetti” che …" categories="Cronaca" tags="Bari;Gianpaolo Tarantini;Intercettazioni;Silvio Berlusconi" fingerprint="ce8405375a89d5bc">
  <main>
    <head rend="h1">“Viaggi e alberghi”: la lista riepilogativa <lb/> degli incontri di B. con le ragazze di Tarantini</head>
    <p>Cinque settembre 2008, tredici maggio 2009. Sono il primo e l’ultimo giorno in cui il presidente del Consiglio ha incontrato ragazze procurate da <hi rend="#b">Gianpaolo</hi><hi rend="#b">Tarantini</hi>. La lunga lista è al centro dell’informativa denominata “Viaggi e alberghi”, nella quale la Procura di <hi rend="#b">Bari </hi>ha riepilogato i “faccia a faccia” del premier e indicato i “soggetti” che partecipano, gli alberghi dove le escort si “appoggiano”, i mezzi con cui le giovani giungono sul posto, gli eventuali compensi ricevuti. Una sorta di libro mastro per orientarsi nell’inchiesta.</p>
    <p>Questo l’elenco dei soli incontri in cui si fa riferimento al <hi rend="#b">premier </hi>o alle sue residenze.</p>
    <p><hi rend="#b">5.9.2008, Roma, Palazzo Grazioli</hi> – Le partecipanti sono Vanessa Di Meglio, Sonia Carpentone, Roberta Nigro, Rosa De Fano e Gianpaolo Tarantini. Almeno la Di Meglio, dice Gianpi, si ferma la notte a Palazzo Grazioli. “Non emergono”, si legge nel documento,compensi da parte di Tarantini (che in genere paga il viaggio), ma “regali autonomi” del premier a tre ragazze.</p>
    <p><hi rend="#b">23.9.2008, Palazzo Grazioli</hi> – Sono presenti Terry De Nicolò, Geraldin Semeghini, Elisa De Carolis, Giulia Mascellino, Carolina Marconi, Francesca Garasi, Diana Lacwik e tale Michela. Emergono compensi di Gianpi alla Mascellino e alla De Nicolò.</p>
    <p><hi rend="#b">8-9.10.2008, Palazzo Grazioli</hi> – Partecipano Joana Visan, Vanessa Di Meglio, Barbara Guerra, Francesca Garasi e Tarantini. Emergono regali di Berlusconi alle prime tre.</p>
    <p><hi rend="#b">16.10.2008, Palazzo Grazioli</hi> – Ci sono Clarissa Campironi, la Visan, Patrizia D’Addario, Letizia Filippi, Barbara Guerra e tale Milena. Gianpi, a parte le spese di viaggio a tutte, alla Filippi “paga le bollette”. La D’Addario “ha dichiarato di aver percepito 1.000 euro da Tarantini e di essere stata da lui rimproverata per non aver accettato la proposta del Presidente. Lei in realtà voleva 2.000 euro ritenuti troppi da Tarantini”.</p>
    <p><hi rend="#b">21.10.2008, Palazzo Grazioli</hi> – Partecipano Mari De Brito, Stella Schan, Donatella Marrazza, tutte di Roma. Le accompagna Tarantini che ha parlato di “una semplice cena”.</p>
    <p><hi rend="#b">4.11.2008, Palazzo Grazioli</hi> – Le partecipanti sono Lucia Rossini, Patrizia D’Addario, Barbara Montereale e Tarantini, che dice di aver dato 1.000 euro alla D’Addario e 1.000 alla Montereale, niente alla Rossini, sua amica.</p>
    <p><hi rend="#b">8.11.2008, Arcore</hi> – Ci sono Clarissa Campironi, Luciana Francioli, Carolina, Cristine (Grande Fratello) e Gianpi. Non emergono compensi pattuiti.</p>
    <p><hi rend="#b">13.11.2008, Palazzo Grazioli</hi> – Ancora una volta la Francioli e Tarantini. Non emergono compensi.</p>
    <p>L’incontro previsto il 26.11.2008 non si è tenuto. Le partecipanti – Michaela Pribisova e Maria Esther Garcia Polanco – “utilizzano l’aereo di Stato Roma-Milano”. C’è una “busta” nella reception del Principe di Savoia per la Polanco.</p>
    <p><hi rend="#b">28.11.2008, Centro Massaggi in Umbria</hi> – Solo la Polanco. “Utilizzano – è scritto nell’informativa, senza spiegare chi – l’aereo di Stato Perugia-Milano”.</p>
    <p><hi rend="#b">2.12.2008, Palazzo Grazioli</hi> – Presenti la Francioli, Manuela Arcuri, Francesca Lana, Maria Stella Novarino, la Marconi e, ma “non è sicura la sua presenza alla serata”, Barbara Montereale. Regalo del premier alla Lana.</p>
    <p><hi rend="#b">10.12.2008, Palazzo Grazioli</hi> – Ci sono Francesca Lana, la Arcuri, Hawa Niang e ‘Karen’, queste ultime due ricompensate da Tarantini, a suo dire, con “1.000 euro ciascuna”.</p>
    <p><hi rend="#b">17.12.2008, Palazzo Grazioli</hi> – Linda Santaguida e Camille Cordeiro Charao. Tarantini dichiara di averle accompagnate lui nella residenza del premier “pagando la sola Charao che si fermò dal Presidente”.</p>
    <p><hi rend="#b">23.12.2008, Palazzo Grazioli</hi> – Partecipano Grazia Capone, Carolina Marconi e Barbara Guerra. Tarantini dice di aver accompagnato solo le prime due e che “nessuna rimase”.</p>
    <p><hi rend="#b">6.1.2009, Villa Certosa</hi> – Nell’informativa vengono citate Chiara Guicciardi e Barbara Montereale, che effettuano il volo Roma-Olbia insieme a Tarantini “con un aereo messo a disposizione da Berlusconi”, mentre il volo Olbia-Roma “Tarantini l’ha effettuato con il Presidente”. Dalle indagini emerge “una busta” alla Montereale da parte di Berlusconi e un sms in cui Gianpi le promette 2.000 euro.</p>
    <p><hi rend="#b">14.1.2009 </hi>– Chiara Guicciardi, la sua amica ‘Manù’, Letizia Filippi e la Cordeiro Charao. Tarantini cita solo la Guicciardi e la Filippi, dicendo di averle portate “a casa del Presidente, ma non pagai alcunché”. Non è specificato il luogo.</p>
    <p><hi rend="#b">2.2.2009, Arcore, Villa San Martino</hi> – Coinvolti Gianpi e tale ‘Michelle’. Nessun altro dettaglio.</p>
    <p><hi rend="#b">4.2.2009, Palazzo Grazioli</hi> – Ci sono la Filippi, ‘Cristine’ e Tarantini.</p>
    <p><hi rend="#b">18-19.2.2009</hi> – Nell’informativa si parla di “incontri” con Chiara Guicciardi e la sua amica Manuela. Quest’ultima “ha partecipato solo alla cena del 18”, mentre Chiara “il 19 rimane la notte a casa del Presidente”.</p>
    <p><hi rend="#b">10.3.2009, Palazzo Grazioli</hi> – Partecipano Sara Tommasi e tale ‘Marica’. Nessun dettaglio.</p>
    <p><hi rend="#b">13.3.2009, Roma, Palazzo Grazioli</hi> – Sono presenti Fadoua Sebbar e Sara Tommasi, la quale sarebbe stata ricompensata con un vestito e un trattamento di pedicure al De Russie.</p>
    <p><hi rend="#b">23.3.2009, visita università Arcore</hi> – Insieme a Gianpi ci sono la Tommasi e Michaela Pribisova. “Ritorno a Roma da Milano con il treno Frecciarossa insieme a Giampaolo e il Presidente che inaugura il treno”.</p>
    <p><hi rend="#b">29.3.2009, Roma, Palazzo Grazioli</hi> – Cena, presenti Sara Tommasi, Chiara Guicciardi e la sua amica ‘Manuela’.</p>
    <p><hi rend="#b">3.5.2009, Milano</hi> – Tarantini contatta Camille Cordeiro Charao e Cinzia Ceci (Mariasole) “per portarle ad Arcore dal Presidente Berlusconi. Quando il Presidente gli dice che non può organizzare la serata Gianpaolo le porta a cena e invita Paolo Berlusconi a raggiungerli”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>