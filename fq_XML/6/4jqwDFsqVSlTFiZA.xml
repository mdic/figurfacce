<doc sitename="Il Fatto Quotidiano" title="Angelino, diminutivo di &quot;segretario&quot; - Il Fatto Quotidiano" author="RMisfatto" date="2011-08-17" url="http://www.ilfattoquotidiano.it/2011/08/17/angelino-diminutivo-di-segretario/151945/" hostname="ilfattoquotidiano.it" description="Il discorso di Alfano alla Camera sulla crisi economica ha confermato che di Angelino si possono dire molte cose, ma nessuna è interessante. Tra un colpo di sonno e uno alla decenza, ha spiegato che l’esecutivo non cederà al ricatto dei mercati. Scopriamo che il problema non è la povertà, ma come se la passa …" categories="Misfatto" tags="Angelino Alfano;Borsa;Mercati Finanziari;Pil;Silvio Berlusconi;Stefano Disegni" fingerprint="aad12764e89973e4">
  <main>
    <head rend="h1">Angelino, diminutivo di “segretario”</head>
    <p>Il discorso di<hi rend="#b"> Alfano</hi> alla Camera sulla crisi economica ha confermato che di Angelino si possono dire molte cose, ma nessuna è interessante. Tra un colpo di sonno e uno alla decenza, ha spiegato che l’esecutivo non cederà al ricatto dei mercati. Scopriamo che il problema non è la povertà, ma come se la passa il Palazzo e che la colpa della miseria che ci assedia non è del governo ma del <hi rend="#b">Mib</hi> crudelissimo. È bello avere leader che si assumono responsabilità. Così al lungo elenco dei cattivi che in questi anni hanno impedito alla destra di lavorare, dopo stampa, magistratura, e una buona parte dei 10 comandamenti, si aggiunge il<hi rend="#b"> Pil</hi>.</p>
    <p>Un liberale che se la prende con i mercati è alla frutta, è un po’ come vedere un cattolico che toglie il saluto a <hi rend="#b">San Giuseppe</hi>. Ma va data la colpa a qualcuno e bisogna essere acrobati di prima categoria per scaricare il barile mentre lo si raschia.</p>
    <p/>
    <ref target="http://www.ilfattoquotidiano.it/wp-content/uploads/2011/08/dopoBerlusconi.jpg">
      <graphic fetchpriority="high" decoding="async" class="size-medium wp-image-151946" title="dopoBerlusconi" src="http://www.ilfattoquotidiano.it/wp-content/uploads/2011/08/dopoBerlusconi-212x300.jpg" alt="dopoBerlusconi" width="212" height="300"/>
    </ref>
    <graphic src="http://www.ilfattoquotidiano.it/wp-content/uploads/2011/08/dopoBerlusconi-212x300.jpg" alt="dopoBerlusconi" title="dopoBerlusconi"/>
    <p><hi rend="#b">Alfano</hi>… Ma perché quest’uomo ci governa? Al di là di espiazione, peccato originale o pessimo karma. Per scovare qualcosa di interessante e non di grigio su di lui bisogna risalire al 2009 quando il pentito Gagliardo raccontò di mafiosi che, vedendo<hi rend="#b"> Angelino</hi> in Tv, bestemmiarono. Pare che uomini d’onore sostenessero che il babbo di Alfano, e poi Alfano medesimo (Angelo l’uno, Angelino l’altro, che teneri!) avessero chiesto voti a <hi rend="#b">Cosa Nostra</hi> e, poi arrivati al potere, pontificavano contro gli amici che li avevano aiutati. Questo non è corretto. Se ciò fosse vero – noi non lo pensiamo – Alfano sarebbe il primo politico della storia repubblicana da cui la mafia ha preso le distanze. Questo, effettivamente, è fico.</p>
    <p>Messo a capo del <hi rend="#b">Pdl</hi> il 1 giugno ha impiegato quasi due mesi per un’uscita da segretario. Un uomo di polso quindi, presente agli eventi. In fondo l’Italia sta bene e meglio non potrebbe andare al suo partito, dilaniato da scandali e lotte interne. A bene vedere, che questo sia l’ideale stato di salute del Pdl, dal mio punto di vista, è pure vero.</p>
    <p>Ma alla nomina di <hi rend="#b">Alfano</hi> a segretario una domanda tormentò i commentatori: perché<hi rend="#b"> Berlusconi</hi>, mentre viene messa in discussione la sua leadership, ha scelto come suo sostituto un uomo tanto scialbo? Un politico il cui atto fondamentale nella legislatura è quel “lodo alfano” accusato di essere un barbatrucco per evitare processi e quindi un atto di servilismo verso il Capo? Poi si fermarono un attimo, rilessero la domanda e qualcosa parve a tutti di intuire.</p>
    <p>Il Pdl sta male. Il Capo non rimane alla guida. Perché? Molti hanno avuto l’impressione che<hi rend="#b"> Alfano</hi> faccia la funzione del giornale con cui si occupa la poltrona del treno intanto che si va alla ritirata. Se noi siamo quel treno, e si guarda l’ecatombe della borsa, è anche piuttosto chiaro verso dove galoppi l’<hi rend="#b">Eurostar</hi>. Basta ancora poco, pochissimo, e così il Pdl realizzerà in Italia il grande sogno della Dc: fondere il cattolicesimo con la corsa al progresso della modernità. La cosa, credo, si chiami Apocalisse.</p>
    <p>La forza di volontà di <hi rend="#b">Alfano</hi>, l’indipendenza, trionfano nell’incipit del discorso alla <hi rend="#b">Camera</hi>: “Il Presidente ha scelto di riferire in Parlamento sull’economia del Paese e già questa è una scelta apprezzabile<hi rend="#i">”. </hi>Chi di noi non trova degno di complimenti un capo del governo che, mentre il suo paese affonda, decide di non starsene a casa, ma di dire due parole alle Camere? Non è gentile da parte sua?</p>
    <p>Di <hi rend="#b">Nicola Baldoni</hi></p>
    <p><hi rend="#b"/>Il<hi rend="#i"/>, inserto satirico de</p>
    <p>
      <ref target="http://www.facebook.com/pages/Il-Misfatto/116205088461026">Misfatto</ref>
    </p>
    <p><hi rend="#b">Il Fatto quotidiano</hi>, domenica 14 agosto, 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>