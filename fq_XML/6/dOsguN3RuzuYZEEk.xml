<doc sitename="Il Fatto Quotidiano" title="Dell'Utri, &quot;Santo Domingo? In Italia non si può vivere. Pm malati&quot; - Il Fatto Quotidiano" author="RQuotidiano" date="2012-09-21" url="http://www.ilfattoquotidiano.it/2012/09/21/dellutri-santo-domingo-in-italia-non-si-puo-vivere-pm-malati/359623/" hostname="ilfattoquotidiano.it" description="Se ne parlava da qualche giorno e due giorni fa il sito on line dell’Espresso lo dava per certo: il senatore Marcello Dell’Utri, fondatore di Forza Italia insieme all’amico di sempre Silvio Berlusconi, pronto per volare a Santo Domingo. Per il suo futuro l’esponente Pdl, coinvolto in più indagini e imputato nuovamente nel processo di secondo …" categories="Cronaca" tags="Mafia;Marcello Dell’Utri;Silvio Berlusconi" fingerprint="308d6841a353be09">
  <main>
    <head rend="h1">Dell’Utri, “Santo Domingo? In Italia non si può vivere. Pm malati”</head>
    <graphic src="https://st.ilfattoquotidiano.it/wp-content/uploads/2012/09/berlusconi-dellutri-interna-nuova.jpg"/>
    <p>Se ne parlava da qualche giorno e <ref target="http://www.ilfattoquotidiano.it/2012/09/19/dellutri-e-cittadino-di-santo-domingo-sta-gia-traslocando/357582/">due giorni fa il sito on line dell’Espresso lo dava per certo: il senatore Marcello Dell’Utri, fondatore di Forza Italia insieme all’amico di sempre Silvio Berlusconi, pronto per volare a Santo Domingo</ref>. Per il suo futuro l’esponente Pdl, coinvolto in più indagini e</p>
    <p><ref target="http://www.ilfattoquotidiano.it/2012/03/09/mafia-cassazione-dellutri-nuovo-processo-sezioni-unite/196364/">imputato nuovamente nel processo di secondo grado per mafia dopo rinvio Cassazione</ref>, non esclude niente anche di andare a vivere ai Caraibi perché in Italia non si può più vivere.</p>
    <p>Lo sfogo del senatore è stato raccolto dai microfoni della trasmissione “La Zanzara su Radio 24”. Uno sfogo in cui,<ref target="http://www.ilfattoquotidiano.it/2012/09/19/moglie-di-dell%E2%80%99utri-accusata-di-riciclaggio-%E2%80%9Cmagistrati-impazziti%E2%80%9D/357570/"> come aveva già fatto la moglie Miranda Ratti indagata per riciclaggio</ref>, torna ad attaccare <hi rend="#b">giudici</hi> e critici come il vice direttore del <hi rend="#b">Fatto Quotidiano</hi> Marco Travaglio “una persona che mi fa senso, cioè mi disgusta”. “Non ho paura di niente – dice – a me fa paura solo la salute. L’altro giorno ho fatto un check up e mi hanno riscontrato la prostata ingrossata. Mi hanno detto che con tutta la rottura di coglioni che mi fanno è il minimo che mi possa succedere. Lunedì prossimo devo fare una biopsia e se c’è qualcosa di più grave bisognerà intervenire.<hi rend="#b"> Ingroia </hi>(il procuratore aggiunto di<hi rend="#b"> Palermo</hi> titolare dell’indagine, ndr) lo avrà sulla coscienza”. </p>
    <p>“Le ultime accuse di riciclaggio – dice ancora Dell’Utri – mi sembrano una cosa comica. Minchiate. Quella che mi fanno è una <hi rend="#b">vessazione giudiziaria</hi>. In galera ci andrei, ma riconoscendo che ho fatto degli errori. Ma io penso di non averli fatti”. Riguardo agli articoli che lo vogliono intenzionato a rifugiarsi a Santo Domingo “non escludo niente – afferma – questo non è un paese dove si può vivere, meglio Santo Domingo. Molti la pensano come me. <hi rend="#b">Berlusconi</hi> mi ha dato 40 milioni, tutto riscontrabile, e loro pensano che li ho dati alla <hi rend="#b">mafia</hi>. Sono veramente malati – dice il senatore <ref target="http://www.ilfattoquotidiano.it/2012/07/18/dellutri-indagato-mai-ricattato-nessuno-io-pazzo-ma-anche-ingroia/297141/">come aveva già fatto all’apertura del processo a luglio </ref>– . Solo persone con disturbi possono pensare cose del genere. C’è gente che si alza al mattino per rompere le scatole, e fa questo di mestiere. Bisognerebbe essere attenti, invece questi giudici se ne fottono: intercettano, denunciano, rinviano a giudizio”. Dell’Utri, comunque, esclude di aver il <hi rend="#b">passaporto dominicano</hi>: “E’ un’altra minchiata, una fesseria. Ho una casa a Santo Domingo e ho la residenza. E’ un paese dove si sta benissimo”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>