<doc sitename="Il Fatto Quotidiano" title="Berlusconi: &quot;Senza alternative l'alleanza con la Lega. Accoglieremo alcune loro richieste&quot; - Il Fatto Quotidiano" author="RQuotidiano" date="2011-06-19" url="http://www.ilfattoquotidiano.it/2011/06/19/pontida-berlusconi-accolgieremo-alcune-delle-richieste-della-lega/120063/" hostname="ilfattoquotidiano.it" description="Quella di Berlusconi, ovvio, era la reazione più attesa dopo Pontida. In risposta alle parole e alla richieste di Umberto Bossi, il premier dice: “Martedì e mercoledì sarò al Senato e alla Camera per illustrare un programma ormai definito che conterrà – spiega – alcune delle richieste fatte a Pontida”. Poi il Cavaliere fa riferimento …" categories="Politica" tags="Lega;Pontida;Roberto Maroni;Silvio Berlusconi;Umberto Bossi" fingerprint="bcedda2fc594c38f">
  <main>
    <head rend="h1">Berlusconi: “Senza alternative l’alleanza con la Lega. Accoglieremo alcune loro richieste”</head>
    <p>Quella di <hi rend="#b">Berlusconi</hi>, ovvio, era la reazione più attesa dopo Pontida. In risposta alle parole e alla richieste di <hi rend="#b">Umberto Bossi</hi>, il premier dice: “Martedì e mercoledì sarò al Senato e alla Camera per illustrare un programma ormai definito che conterrà – spiega – alcune delle <hi rend="#b">richieste</hi> fatte a Pontida”. Poi il Cavaliere fa riferimento all’alleanza di governo con la Lega. “Si è verificato – afferma – quello che Bossi mi aveva annunciato: assolutamente la conferma che la nostra alleanza non ha alternative e che c’è la volontà di proseguire la legislatura, operando scelte sulle quali c’è un accordo consolidato”. E rimarca “oggi l’Italia richiede di essere governata, richiede stabilità”. Il presidente del Consiglio lo dichiara, in una sorta di conferenza stampa improvvisata, a margine di una visita all’ospedale Niguarda di Milano, quando ha voluto incontrare per circa un’ora un alpino ferito in Afghanistan, <hi rend="#b">Luca Barisonzi</hi>.</p>
    <p>“Le <hi rend="#b">elezioni </hi>di medio termine – continua Silvio Berlusconi – hanno fatto pagare anche a noi il dazio della <hi rend="#b">crisi</hi>, ma questo non significa che si debba interrompere il governo e la legislatura, significa soltanto che bisogna proseguire con un’azione più incisiva”, poi aggiunge ”non ci sono preoccupazioni che ci possono far cambiare dal percorso indicato: credo quindi che continueremo così come abbiamo previsto, continueremo a governare il Paese. La Costituzione ha dato <hi rend="#b">5 anni</hi> a chi è indicato dagli elettori come responsabile del governo proprio perché – prosegue – ci sia un tempo congruo per realizzare i programmi che gli elettori hanno approvato con il loro voto”. Infine, un auspicio: ”Non abbiamo nessun dubbio sul fatto che la <hi rend="#b">maggioranza </hi>in Parlamento ci mantenga la sua fiducia, la fiducia che dal <hi rend="#b">14 dicembre</hi> ci ha espresso numerose volte. E quindi andremo avanti per affrontare al meglio la presente crisi che – conclude – non è finita e che ancora coinvolge le nostre imprese e i consumatori”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>