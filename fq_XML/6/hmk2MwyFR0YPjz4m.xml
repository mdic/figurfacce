<doc sitename="Il Fatto Quotidiano" title="&quot;L'Italia rischia una deriva oligarchica&quot;: parola del ciellino Roberto Formigoni - Il Fatto Quotidiano" author="Franz Baraggino" date="2012-06-14" url="http://www.ilfattoquotidiano.it/2012/06/14/litalia-rischia-deriva-oligarchica-parola-del-ciellino-roberto-formigoni/263094/" hostname="ilfattoquotidiano.it" description="Secondo Roberto Formigoni il Paese rischia una deriva oligarchica. “In Italia la democrazia non è vista bene da tutti” sostiene. E “ci sono interessi internazionali e nazionali che preferiscono commissariare il Paese per poterlo governare dall’alto”. L’analisi apre “Il buon governo”, il saggio in formato e-book appena pubblicato dal governatore lombardo, che contiene, tra l’altro, …" categories="Politica" tags="Democrazia;ebook;Governo;Lega;MSI;PDL;Prima Repubblica;Regione Lombardia;Resistenza;Roberto Formigoni;Silvio Berlusconi" fingerprint="986d107af38a8931">
  <main>
    <head rend="h1">“L’Italia rischia una deriva oligarchica”: parola del ciellino Roberto Formigoni</head>
    <p>Il presidente della Regione Lombardia presenta il suo e-book "Il buon governo" dove spiega la pressione di poteri forti, venuti da lontano che vogliono piegare il paese alle loro logiche plutocratiche. Unici a resistere: Pdl, ex Msi e Lega. I nomi dei nemici della patria? Ignoti</p>
    <graphic src="https://st.ilfattoquotidiano.it/wp-content/uploads/2012/06/formigoni-interna.png"/>
    <p>Secondo<hi rend="#b"> Roberto Formigoni</hi> il Paese rischia una deriva<hi rend="#b"> oligarchica</hi>. “In Italia la democrazia non è vista bene da tutti” sostiene. E “ci sono interessi internazionali e nazionali che preferiscono commissariare il Paese per poterlo governare dall’alto”. L’analisi apre “Il buon governo”, il saggio in formato e-book appena pubblicato dal governatore lombardo, che contiene, tra l’altro, “le ragioni per cui<hi rend="#b"> resto al mio posto</hi>“. Sì, perché quelli che Formigoni definisce “attacchi alla giunta lombarda” altro non sarebbero che l’estremo fronte di un conflitto ventennale: quello tra le mire oligarchiche di non meglio precisati “poteri paludosi” e la <hi rend="#b">resistenza</hi> democratica guidata da <hi rend="#b">Silvio Berlusconi</hi>.</p>
    <p>“La democrazia italiana viene commissariata da sistemi di influenza internazionali con una potente sponda in equilibri italiani”. E’ questa la tesi da cui parte <hi rend="#b">Roberto Formigoni</hi> nel suo ebook di 56 pagine presentato ieri a Milano. Secondo il presidente della Lombardia, infatti, “il governo di tecnici che ha sostituito l’esecutivo <hi rend="#b">Berlusconi</hi> “è più docile con i forti interessi che oggi siedono a Berlino e Washington”. Un <hi rend="#b">complotto</hi> internazionale, dunque? Non esattamente. “La forza decisiva è stata internazionale”, scrive <hi rend="#b">Formigoni</hi> nelle prime pagine, “ma ha potuto pesare così irresistibilmente perché in sintonia con l’azione di un sistema di <hi rend="#b">poteri paludosi</hi> che condizionano il nostro Stato”.</p>
    <p>“Niente di nuovo”, assicura però <hi rend="#b">Formigoni</hi>, che paragona l’attuale situazione a quella innescata dal crollo della Prima Repubblica. “Negli anni novanta viene affermandosi un netto impulso oligarchico”, si legge nel libro, “in parte subalterno a influenze internazionali e proiettato verso una <hi rend="#b">democrazia dimezzata</hi>, dove il voto del popolo è svuotato affinché prevalgano o tecnici organici ai vari protettorati o sinistre ormai senza più storia e anima, dunque ugualmente disponibili a essere etero-dirette”. Chi mai poteva opporsi a una simile deriva antidemocratica? La risposta è scontata: “Gli ‘impresentabili leghisti’, gli ‘impresentabili’ missini, soprattutto l’impresentabile <hi rend="#b">Berlusconi</hi>. La politica italiana dal 1994 a oggi” scrive <hi rend="#b">Formigoni </hi>“è segnata dalla storia di questa<hi rend="#b"> resistenza</hi>“.</p>
    <p>Ma chi si nasconde dietro alle tendenze oligarchiche di cui parla il numero uno della Lombardia? Chi guida quel “sistema di influenze non trasparenti che”, <hi rend="#b">Formigoni</hi> ne è convinto, “non mancherebbe di insorgere contro un assetto (quello presidenzialista) che garantendo alla radice la governabilità revocherebbe le zone d’ombra così utili ai poteri opachi”? Non trovando risposte tra le pagine de “Il buon governo”, è il caso di domandare all’autore. “Ah, <hi rend="#b">se lo sapessi</hi> in maniera esplicita”, risponde il presidente, “sarebbe un’indicazione chiara delle battaglie che dobbiamo fare”. Niente nomi, dunque, né ulteriori indicazioni. Ma per <hi rend="#b">Formigoni</hi> l’allarme rimane. E infatti invita i partiti, Pdl in testa, a costruire da subito il “dopo <hi rend="#b">Monti</hi>“, “se non si vuole logorare la democrazia oltre ogni limite”. E gli scandali che hanno travolto la Lombardia? Nessun dubbio: “Dopo il governo<hi rend="#b"> Berlusconi</hi>, ad essere colpita è la giunta regionale lombarda”, risponde, “in quanto espressione delle forze anti-oligarchiche del Paese”.</p>
    <p>Insomma, a sentire <hi rend="#b">Formigoni</hi> il pericolo è reale. Favorita dalla crisi economica e dall’indebolimento delle forze popolari, l’oligarchia avanza. “Ma rispetto al ’92 i<hi rend="#b"> partiti resistono</hi>“, assicura, “e così Regione Lombardia. Non ce la faranno ad abbatterci”. Ma chi?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>