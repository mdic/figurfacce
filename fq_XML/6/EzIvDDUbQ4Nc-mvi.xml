<doc sitename="Il Fatto Quotidiano" title="Il processo per corruzione in atti giudiziari verso le fasi finali" author="F Q" date="2022-12-21" url="https://www.ilfattoquotidiano.it/2022/12/21/ruby-ter-lavvocato-coppi-ragazze-non-erano-testi-non-ce-corruzione-il-pm-difesa-vuole-sentenza-che-dribbli-le-prove/6913241/" hostname="ilfattoquotidiano.it" description="Ruby ter, l'arringa del professor Coppi e la replica durissima della procura. Ecco cosa hanno detto" categories="Giustizia" tags="Caso Ruby;Corruzione in Atti Giudiziari;Franco Coppi;Processo Ruby;Ruby;Silvio Berlusconi" fingerprint="bbbb202162ede082">
  <main>
    <head rend="h1">Ruby ter, l’avvocato Coppi: “Ragazze non erano testi, non c’è corruzione”. Il pm: “Difesa vuole sentenza che dribbli le prove”</head>
    <graphic src="https://st.ilfattoquotidiano.it/wp-content/uploads/2022/12/21/Franco-Coppi-690x362.jpg"/>
    <p>“Berlusconi è innocente”. A oltre due mesi dalla prima arringa difensiva, sostenuta dall’avvocato <hi rend="#b">Federico Cecconi</hi><ref target="https://www.ilfattoquotidiano.it/2022/10/17/ruby-ter-la-difesa-di-berlusconi-va-assolto-parte-offesa-di-tentativi-di-ricatto-dichiarazioni-di-imane-fadil-non-realistiche/6841358/">che ai giudici di Milano ha prospettato l’imputato come “parte offesa di tentativi di estorsione” e non come corruttore</ref>, in aula è entrato l’avvocato<hi rend="#b"> Franco Coppi</hi>. Il professore, già difensore dell’ex premier nelle fasi finali del primo processo Ruby, ha chiesto l’assoluzione: “La nostra richiesta è che il dottor Berlusconi venga assolto perché il fatto non sussiste, <hi rend="#b">noi non neghiamo che abbia versato denaro alle persone coinvolte</hi> nei processi Ruby uno e due, ma continuiamo a sostenere che non l’abbia fatto per finalità corruttive”. Nel procedimento a carico del leader di Forza Italia e altre 28 persone tra cui la stessa Ruby gli imputati rispondono a vario titolo di corruzione in atti giudiziaria e falsa testimonianza. Coppi ritorna, come hanno già fatto altri difensori, sulle giovani donne ex ospiti delle serate di Arcore che “non avrebbero mai potuto assumere la qualità di testimoni” e quindi, quando si sono sedute sul banco dei testi nei processi Ruby 1 e 2, non avevano la qualifica di “pubblico ufficiale”. “Siamo convinti che la valutazione di queste questioni porti ad ignorare tutte le problematiche in fatto” ha aggiunto il legale.</p>
    <p>I giudici del processo, infatti, lo scorso 3 novembre 2021, con un’ordinanza <ref target="https://www.ilfattoquotidiano.it/2021/11/03/ruby-ter-i-giudici-non-sono-utilizzabili-le-testimonianze-di-19-imputate-che-avevano-deposto-nei-processi-precedenti/6378061/">hanno dichiarato inutilizzabili tutti i verbali di 19 ragazze resi nei processi Ruby (le presunte false testimonianze),</ref> perché in sostanza le giovani, secondo il Tribunale, andavano già indagate dal marzo 2012 e sentite in aula con la garanzia dei testi assistiti da avvocati, cosa non avvenuta. “Se tutte queste promesse e versamenti di denaro contestati – ha chiarito Coppi – sono stati fatti a persone che non erano testimoni, che non erano pubblici ufficiali il reato di corruzione non si integra”. Nelle udienze successive all’ordinanza i difensori delle imputate avevano tutti chiesto l’assoluzione dal reato, <ref target="https://www.ilfattoquotidiano.it/2021/11/17/ruby-ter-dopo-ordinanza-su-inutilizzabilita-verbali-olgettine-la-difesa-di-barbara-faggioli-chiede-immediata-assoluzione-per-falsa-testimonianza/6396022/">ma il Tribunale aveva respinto l’istanza.</ref> Le uniche testimonianze rimaste sono quelle di <hi rend="#b">Iris Berardi</hi> e per una parte anche quelle di <hi rend="#b">Barbara Guerra</hi>. La prima, minorenne all’epoca delle serate, <ref target="https://www.ilfattoquotidiano.it/2015/07/05/ruby-iris-ho-visto-cose-che-voi-uomini-non-potete-nemmeno-immaginare/1845267/">aveva raccontato anche un diario quello che avveniva nelle serate “bunga bunga”</ref>. In una serie di tweet risalenti al 2014 la giovane brasiliana aveva lanciato anche una sorta di avvertimento: “Ho visto cose che voi uomini non potete nemmeno immaginare”.</p>
    <p>Da parte dell’accusa ci sono stati due interventi: “Vorrei replicare ad alcune difese che hanno sottolineato come questo processo sia durato 12 anni. In realtà il dibattimento è durato 6 anni” e ha subito “diversi rinvii” a causa di “legittimi impedimenti”, manifestati dalla difesa Berlusconi, ha detto il pm Luca Gaglio, titolare dell’accusa con l’aggiunto Tiziana Siciliano. “La difesa di Berlusconi chiede una sentenza <hi rend="#b">con cui si eluda in tutti i modi il merito,</hi> ossia le prove che la Procura ha raccolto, vuole una sentenza scollata dalla prova, vuole una sentenza che dribbli in tutti i modi le prove raccolte” ha poi detto il pubblico ministero. Il processo è stato aggiornato al prossimo 25 gennaio. La sentenza, invece, è attesa per il 15 febbraio prossimo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>