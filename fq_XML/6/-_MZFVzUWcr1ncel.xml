<doc sitename="Il Fatto Quotidiano" title="Libia, maggioranza trova accordo Bossi: &quot;Berlusconi voterà nostra mozione&quot; - Il Fatto Quotidiano" author="RQuotidiano" date="2011-05-03" url="http://www.ilfattoquotidiano.it/2011/05/03/libia-vertice-maggioranza-con-berlusconi-assente-bossi/108643/" hostname="ilfattoquotidiano.it" description="“Passa la mozione della Lega e la voterà anche Berlusconi, perché a noi va bene e a lui non va male”: lo ha detto il ministro Umberto Bossi interpellato, sulla questione delle mozioni per l’intervento italiano in Libia, durante una visita a sorpresa che ha fatto stamani a Gallarate tra i militanti impegnati in campagna …" categories="Politica" tags="Gianni Letta;Luciano Sardelli;Roberto Calderoli;Roberto Maroni;Silvio Berlusconi;Umberto Bossi" fingerprint="6fad76347904ca1d">
  <main>
    <head rend="h1">Libia, maggioranza trova accordo <lb/> Bossi: “Berlusconi voterà nostra mozione”</head>
    <p>“Passa la mozione della Lega e la voterà anche Berlusconi, perché a noi va bene e a lui non va male”: lo ha detto il ministro <hi rend="#b">Umberto Bossi</hi> interpellato, sulla questione delle mozioni per l’intervento italiano in Libia, durante una visita a sorpresa che ha fatto stamani a Gallarate tra i militanti impegnati in campagna elettorale. “Non ho ancora sentito Berlusconi, adesso vado a Roma e lo sentirò tra stasera e domani mattina”, ha detto il leader del Carroccio. “A Roma oggi ci sono Maroni e Calderoli a trattare”, ha aggiunto. La mozione verrà votata domani alle 13. Intanto il ministro degli Esteri Franco Frattini fa sapere, a proposito della guerra in Libia, che “l’Italia cercherà con le organizzazioni internazionali, come la Nato, e con gli alleati, la fissazione di un termine”.</p>
    <p>Il senatur in mattinata aveva disertato il vertice di maggioranza a <hi rend="#b">Palazzo Chigi </hi>sulla questione Libia. A una settimana esatta dalla rottura, dovuta al sì del premier a Sarkozy, le distanze tra i due alleati dell’asse del Nord rimangono invariate. Nonostante Berlusconi si sia detto pentito di non aver parlato con Bossi e abbia aperto alla mozione presentata dal Carroccio, il senatur continua a evitare il confronto con il premier preferendo la “diplomazia” di <hi rend="#b">Roberto Calderoli</hi>.</p>
    <p>Ed è stato proprio Calderoli, al termine del vertice, a spiegare la risoluzione. “Tutti i punti della mozione della Lega restano ma vengono riformulati. Si tratta di cinque punti: rimane l’impegno di natura diplomatica, così come il no a un intervento terrestre armato in Libia. Quanto alla fissazione dei termini della missione, la definizione della data avverrà in accordo con gli organi internazionali. Giovedì sarà il ministro Frattini a presentare la proposta al vertice Nato”, ha aggiunto.</p>
    <p>“Non sono previsti altri impegni di natura fiscale per finanziare la missione – sottolinea Calderoli – anzi, è prevista una razionalizzazione delle nostre missioni all’estero”. Inoltre la maggioranza si impegna a realizzare “iniziative per superare la criticità determinata dalla pronuncia della Corte Europea sul reato di clandestinità. Allo stesso modo – conclude l’esponente del Carroccio – confermiamo il mantenimento degli impegni relativi alla gestione dei flussi di immigrati e profughi chiedendo il reale concorso di tutti i paesi impegnati e delle istituzioni internazionali”.</p>
    <p>Per il Pdl Il ministro della Difesa <hi rend="#b">Ignazio La Russa</hi> ha definito “estremamente positivo” l’incontro di maggioranza sulla Libia, garantendo che “su tutto è stato raggiunto un accordo su ottime basi” e spiegando che “da tempo c’è un impegno per ridurre tutte le missioni militari”.</p>
    <p>La riunione di stamani, presieduta da <hi rend="#b">Silvio Berlusconi</hi>, è stata convocata proprio per cercare un’intesa su una mozione comune. Nella sede del governo, alla spicciolata, sono arrivati tutti i principali esponenti dei partiti e delle forze della coalizione, Lega compresa. Unico assente del Carroccio, il leader <hi rend="#b">Umberto Bossi</hi>.</p>
    <p>A palazzo Chigi, oltre a Berlusconi, e i sottosegretari <hi rend="#b">Gianni Letta</hi> e Paolo Bonaiuti, sono entrati per il Pdl i ministri Franco Frattini (Esteri), Ignazio La Russa (Difesa), con il sottosegretario Guido Crosetto, il capogruppo Fabrizio Cicchitto, i vice Gaetano Quagliariello e Massimo Corsaro. Per la Lega, sono arrivati i ministri <hi rend="#b">Roberto Maroni</hi> (Interni),<hi rend="#b"> Roberto Calderoli</hi> (Semplificazione), i capigruppo Federico Bricolo e <hi rend="#b">Marco Reguzzoni</hi>. Per Iniziativa Responsabile, è presente il capogruppo <hi rend="#b">Luciano Sardelli</hi>.</p>
    <p>Già ieri i capigruppo di maggioranza avevano imbastito la bozza di una mozione condivisa partendo da quella presentata dal Carroccio. La discussione comincerà alla Camera nel pomeriggio e il voto potrebbe arrivare domani mattina. Oltre al testo della Lega, anche quelli presentati da Pd, Idv e Terzo Polo. La maggioranza ha comunque trovato l’accordo. “Il governo si impegnerà con gli alleati nel fissare una data della fine della missione e poi comunicarla al Parlamento”, ha annunciato <hi rend="#b">Marco Reguzzoni</hi> al termine del vertice di maggioranza a Palazzo Chigi. L’esponente del Carroccio spiega che è stato trovato un accordo sulla mozione del suo partito: “Il testo non è stato modificato, ma è stato aggiunto un settimo punto che riguarda la razionalizzazione delle missioni in corso”.</p>
    <p>Per il Responsabile <hi rend="#b">Sardelli </hi>“si è trovato un compromesso, una situazione di equilibrio. La maggioranza è unita, non cosi’ l’opposizione” annunciando la volontà di “ridurre la nostra presenza in Afghanistan e in Libano. Noi pensiamo che in questi casi sia possibile ridurre in maniera significativa il nostro contingente militare”.</p>
    <graphic src="https://img.youtube.com/vi/TeLNH8piHxo/maxresdefault.jpg"/>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>