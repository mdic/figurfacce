<doc sitename="Il Fatto Quotidiano" title="Grillo sul ritorno in campo di Berlusconi: &quot;Risorto prima dei tre giorni&quot; - Il Fatto Quotidiano" author="RQuotidiano" date="2012-10-28" url="http://www.ilfattoquotidiano.it/2012/10/28/grillo-sul-ritorno-in-campo-di-berlusconi-risorto-prima-dei-tre-giorni/396359/" hostname="ilfattoquotidiano.it" description="“Condannato e resuscitato. Ancora tu? Non dovevamo vederci più?”. Questi i titoli con cui Beppe Grillo ha commentato, sul suo contatto Facebook e sul sito web, il ritorno in campo di Berlusconi. Ritorno che ieri il Cavaliere aveva negato, considerando in realtà di non aver “mai abbandonato la scena politica”. “Non corro per la premiership, ho ragionato …" categories="Politica" tags="Beppe Grillo;Elezioni Regionali Sicilia;Elezioni Sicilia;Movimento 5 Stelle;Silvio Berlusconi" fingerprint="e59f1fbd3b427caf">
  <main>
    <head rend="h1">Grillo sul ritorno in campo di Berlusconi: “Risorto prima dei tre giorni”</head>
    <graphic src="https://st.ilfattoquotidiano.it/wp-content/uploads/2012/10/grillo-interna-nuova.jpg" alt="Beppe Grillo"/>
    <p>“Condannato e resuscitato. Ancora tu? Non dovevamo vederci più?”. Questi i titoli con cui <hi rend="#b">Beppe Grillo</hi> ha commentato, sul suo contatto Facebook e sul sito web, il ritorno in campo di<hi rend="#b"> Berlusconi</hi>. Ritorno che<ref target="http://www.ilfattoquotidiano.it/2012/10/27/berlusconi-conferenza-stampa-diretta/395689/"> ieri il Cavaliere aveva negato, considerando in realtà di non aver “mai abbandonato la scena politica”</ref>. “Non corro per la premiership, ho ragionato a lungo questa mattina – ha detto l’ex premier- e confermo la mia decisione di qualche giorno fa di non presentarmi come candidato alla presidenza del Consiglio in modo da facilitare l’unione di tutti i moderati, che sono la maggioranza d’Italia”. </p>
    <p>E il leader del <hi rend="#b">Movimento Cinque Stelle</hi> ha commentato: “Non sono passati neppure i tre giorni canonici ed è già uscito dalla tomba prima che la <hi rend="#b">Santadeché</hi> e <hi rend="#b">Bugs Bunny Alfano</hi> potessero avvolgerlo nel sudario e levarselo dalle palle per sempre. E’ già risorto”. “I suoi – ha scritto il leader del Movimento 5 Stelle – lo avevano pianto disperati per circa cinque minuti, poi avevano brindato a <hi rend="#b">Veuve Cliquot</hi>. Dopo aver fatto un passo indietro per il bene della Nazione, lo psiconano ne ha fatto tre avanti per la condanna a 4 anni di reclusione per frode fiscale perché ‘Obbligato’ a rimanere in campo per riformare il pianeta giustizia. Sursum corda! Con lui in gara il Pdl prenderà percentuali da prefisso telefonico”. <ref target="http://www.ilfattoquotidiano.it/2012/10/10/grillo-nuota-verso-regionali-in-sicilia-partita-sua-traversata-nello-stretto/378018/">Dopo la traversata dello Stretto di Grillo</ref>, il <hi rend="#b">M5S</hi> si prepara, domani, per una diretta streaming “per vivere insieme i momenti dello spoglio elettorale in Sicilia” che andrà in onda lunedì 29 ottobre dalle 9 in poi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>