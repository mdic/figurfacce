<doc sitename="Il Fatto Quotidiano" title="La Fiorentina di Cecchi Gori che voleva spodestare il Milan di Berlusconi: 30 anni fa il ko che diede inizio al peggior incubo viola - Il Fatto Quotidiano" author="Andrea Romano" date="2022-10-04" url="https://www.ilfattoquotidiano.it/2022/10/04/la-fiorentina-di-cecchi-gori-che-voleva-spodestare-il-milan-di-berlusconi-30-anni-fa-il-ko-che-diede-inizio-al-peggior-incubo-viola/6826148/" hostname="ilfattoquotidiano.it" description="Trenta anni fa la sconfitta che trasformò in incubi i sogni dei tifosi della Fiorentina [LEGGI]" categories="Calcio" tags="Fiorentina;Milan;Silvio Berlusconi;Vittorio Cecchi Gori" fingerprint="ed8d3771b1c28b1d">
  <main>
    <head rend="h1">La Fiorentina di Cecchi Gori che voleva spodestare il Milan di Berlusconi: 30 anni fa il ko che diede inizio al peggior incubo viola</head>
    <graphic src="https://st.ilfattoquotidiano.it/wp-content/uploads/2022/10/03/mario-e-vittorio-cecchi-gori-1200-690x362.jpg"/>
    <p>Il palco è stato tirato su durante la <hi rend="#b">notte</hi>, proprio a due passi dalla basilica di <hi rend="#b">Santa Croce</hi>. È una scelta scenografica che vuole creare una sindrome di <hi rend="#b">Stendhal</hi> tutta nuova. Perché deve persuadere lo spettatore circa l’opulenza della nuova <hi rend="#b">Fiorentina</hi>. In un primo momento l’idea sembra funzionare. Nel pomeriggio del 18 luglio del 1992, nonostante un caldo che toglie il <hi rend="#b">respiro</hi>, ventimila tifosi riempiono la piazza. I corpi fasciati dalle maglie viola, le sciarpe tese al cielo, le bocche che scandiscono un coro dopo l’altro. Qualcuno ha parlato di una presentazione della squadra “alla Berlusconi”, ma <hi rend="#b">Vittorio Cecchi Gori</hi>, che non ama essere utilizzato come comparativo di minoranza, preferisce definirla “all’americana”. È una <hi rend="#b">sottigliezza</hi> che non interessa a nessuno. Perché gli ultimi anni sono stati piuttosto tetri per la Fiorentina.</p>
    <p>Prima la finale di <hi rend="#b">Coppa Uefa</hi> persa contro la Juventus nel 1990, poi la cessione di <hi rend="#b">Roberto Baggio</hi> ai bianconeri all’alba di Italia ’90, infine due stagioni strazianti trascorse a evitare faticosamente la <hi rend="#b">retrocessione</hi>. Ora però le cose andranno in maniera diversa. I giocatori sfilano sul palco uno dopo l’altro, accolti dagli applausi dei tifosi. Poi Vittorio Cecchi Gori prende la parola e assicura che la squadra andrà come minino in Coppa Uefa. Non ha neanche finito la frase che piazza Santa Croce viene scossa da un <hi rend="#b">boato</hi>. È un quel momento che i sogni di gloria del presidente della Fiorentina si trasformano in <hi rend="#b">allucinazione</hi><hi rend="#b">collettiva</hi>. A Cecchi Gori non basta vincere, lui vuole diventare il nuovo Berlusconi, vuole dimostrare che con i suoi film può costruire una squadra ancora più competitiva di quella di <hi rend="#b">Sua Emittenza</hi>. È un concetto rudimentale, un progetto che ha a che fare con il concetto di <hi rend="#b">hybris</hi> e che proprio per questo contiene già al suo interno il seme della sua autodistruzione.</p>
    <p>In estate il Milan campione d’Italia ha portato a termine una campagna acquisti non esattamente sobria. <hi rend="#b">Fabio Capello</hi> ha avuto in regalo <hi rend="#b">De Napoli</hi>, Eranio, <hi rend="#b">Savicevic</hi>, Papin e <hi rend="#b">Lentini</hi>. È la prima volta che il moderno concetto di accumulo di campioni inizia a fare capolino nel calcio. Berlusconi, si dice, compra non solo per rafforzare la sua squadra, ma soprattutto per indebolire le avversarie. Anche Cecchi Gori ha speso molto. Sono arrivati <hi rend="#b">Di Mauro</hi>, Carnasciali, <hi rend="#b">Luppi</hi> e <hi rend="#b">Baiano</hi>. Ma soprattutto <hi rend="#b">Stefan</hi><hi rend="#b">Effenberg</hi>, uno al quale veste a pennello quella frase che Alex Ferguson cucì addosso a <hi rend="#b">Dennis</hi><hi rend="#b">Wise</hi>: “Potrebbe scatenare una rissa in una stanza vuota”, e <hi rend="#b">Brian</hi><hi rend="#b">Laudrup</hi>, stella della Danimarca che a fine giugno è diventata campione d’Europa. Mario Cecchi Gori (il presidente, il figlio Vittorio è il vice) è talmente sicuro del valore della sua squadra che si fa scappare: “Se non arriviamo in <hi rend="#b">Europa</hi> mi sparo”. La rivalità con il <hi rend="#b">Diavolo</hi> è ormai un argomento di conversazione. Tanto che alla fine della presentazione della squadra <hi rend="#b">Franco Zeffirelli</hi> si dice preoccupato che Berlusconi possa addirittura corrompere le giacchette nere: “Un consiglio alle <hi rend="#b">squadre</hi><hi rend="#b">competitive</hi> che vogliono contrastare Juventus e Milan – afferma – Devono stare attente a due cose: alla <hi rend="#b">stampa</hi> e agli <hi rend="#b">arbitri</hi>. Chi spende centinaia di miliardi per costruire una squadra, non ci mette niente a pagare 200 milioni ad un arbitro”.</p>
    <p>L’avvio del <hi rend="#b">campionato</hi> è contraddittorio. La Fiorentina gioca bene, segna molto, ma non vince quasi mai. Nelle prime quattro partite ha già raccolto <hi rend="#b">tre pareggi</hi> (contro Genoa, Lazio e Inter), mentre l’unico successo è arrivato contro un <hi rend="#b">Ancona</hi> ectoplasmico e derelitto, che la squadra di <hi rend="#b">Radice</hi> ha accartocciato con un pesantissimo 7-1. Tanto basta a dilatare l’entusiasmo di una città intera. I tifosi e i vertici del club si identificano alla <hi rend="#b">perfezione</hi>. Lo scudetto diventa un obiettivo, anche se nessuno ha il coraggio di parlarne apertamente. Il 4 ottobre del 1992 si gioca la sfida che Cecchi Gori aspetta da quando è diventato presidente del club. Il <hi rend="#b">Milan</hi> bussa a <hi rend="#b">Firenze</hi> per una gara che contiene un sottotesto piuttosto scontato: chi vince diventa la <hi rend="#b">favorita</hi> per il titolo. Il giorno prima della partita Berlusconi telefona a Mario Cecchi Gori. Saluta e si complimenta. Poi aggiunge: “Mario, ma non ti sembra di aver caricato troppo la tua squadra?”. Dall’altra parte della cornetta il presidente della Fiorentina si scioglie in un sorriso. “Caro Silvio, mi sono difeso: in fondo il tuo <hi rend="#b">Milan</hi> è la squadra più forte, è il massimo obiettivo”. Quando riagganciano, però, i Cecchi Gori cambiano registro. E anche parecchio.</p>
    <p>“Berlusconi l’ho sentito un po’ <hi rend="#b">preoccupato</hi>. Sa che oggi possiamo lottare alla pari. Loro hanno un parco <hi rend="#b">giocatori</hi> più vasto, ma noi siamo la squadra che gioca il calcio più bello e divertente” dice Mario. “Oggi siamo noi il nuovo Milan” aggiunge tronfio <hi rend="#b">Vittorio</hi>, che poi dice: “Pur di batterlo sarei disposto a <hi rend="#b">digiunare</hi> per quindici giorni. Oddio, forse sarebbe meglio che lo facesse mio padre…”. È uno scherzo che non piace troppo al padre, che interviene stizzito: “Fossi matto. Io non voglio rinunciare a niente, ho già pagato abbastanza fino a oggi”. Il campo dà ragione ai <hi rend="#b">viola</hi>. Ma solo per un quarto d’ora. <hi rend="#b">Baiano</hi> si avventa su un rimpallo e spedisce in fondo al sacco il pallone che vale il vantaggio viola. È la rete che è la premessa all’affermazione di una <hi rend="#b">superiorità</hi><hi rend="#b">assoluta</hi>. Quella del Milan. Prima del riposo il <hi rend="#b">Diavolo</hi> segna quattro volte. Con <hi rend="#b">Massaro</hi>, con Lentini, con <hi rend="#b">Gullit</hi> e poi di nuovo con Massaro. La ripresa è un inseguimento continuo che sfocia nello <hi rend="#b">psicodramma</hi>: i gigliati segnano con <hi rend="#b">Effenberg</hi> e <hi rend="#b">Di Mauro</hi>, il Milan con Gullit e Van Basten (due volte). Finisce 3-7 per i <hi rend="#b">rossoneri</hi>. Il Diavolo è ancora il padrone del campionato, <hi rend="#b">Sua Emittenza</hi> è ancora lo stregone capace di trasformare i soldi in <hi rend="#b">successi</hi><hi rend="#b">sportivi</hi>. A fine partita i Cecchi Gori sono distrutti. Quella disfatta è un marchio a fuoco, una ferita che non riesce a rimarginarsi. Il 3 gennaio, dopo una sconfitta casalinga contro l’Atalanta, il club decide di esonerare l’allenatore <hi rend="#b">Gigi Radice</hi>. Anche se la Fiorentina è ancora al sesto posto. Anche se qualsiasi altra <hi rend="#b">soluzione</hi> assomiglia a un salto nel buio.</p>
    <p>La panchina viene affidata ad <hi rend="#b">Aldo</hi><hi rend="#b">Agroppi</hi>, uno che i tifosi invocavano a gran voce già da un anno. Il risultato è drammatico. La Fiorentina raccoglie 3 vittorie, 9 pareggi e 8 sconfitte. E scivola fino all’ultimo posto in <hi rend="#b">classifica</hi>. Cecchi Gori cambia ancora. Fuori Agroppi dentro l’accoppiata <hi rend="#b">Chirurgi</hi>–<hi rend="#b">Antognoni</hi>. L’ultima giornata assume presto contorni cupi. La Fiorentina deve battere il <hi rend="#b">Foggia</hi> e sperare che la Roma batta l’Udinese. Prima della partita i Cecchi Gori scrivono una <hi rend="#b">lettera</hi> alla città. Comunque vada a finire, si legge, scusateci. Vittorio è più drammatico: “In questi giorni mi sento come un <hi rend="#b">cadavere</hi> che viene ripetutamente colpito al cuore”. La missione però solo a metà. La Viola travolge i <hi rend="#b">satanelli</hi> pugliesi con un rotondo 6-1. Ma i friulani pareggiano contro i <hi rend="#b">capitolini</hi>. La Fiorentina è in Serie B. <hi rend="#b">Cioran</hi> scrive che “non c’è opera che non si ritorca contro il suo autore”. Così il sogno di rovesciare il dominio di <hi rend="#b">Berlusconi</hi> ha portato all’annientamento sportivo di una città intera. Mario Cecchi Gori non avrà più occasioni per <hi rend="#b">sconfiggere</hi> Silvio. Il 5 novembre del 1993 il produttore muore improvvisamente. Il suo cuore smette di battere mentre lui è sul suo tavolo di lavoro. Il <hi rend="#b">Cavaliere</hi>, suo socio nella <hi rend="#b">Penta Film</hi> e in <hi rend="#b">Tele+</hi>, lo ricorda con un una lunga lettera: “Mario Cecchi Gori non è stato per me soltanto un imprenditore, un produttore, un <hi rend="#b">concorrente</hi>, un socio, ma è stato un amico e, sotto vari aspetti, un esempio”. E ancora: “Negli ultimi tempi anche la <hi rend="#b">comune passione</hi> calcistica, sia pur per colori diversi, ci aveva portato a frequentarci e talora a <hi rend="#b">confrontarci</hi>, ma con rispetto, anche nella competizione, e sempre con bonarietà”. È un momento drammatico che non spegne una <hi rend="#b">rivalità</hi>. Perché da quel momento in poi toccherà a Vittorio contrastare il regno sportivo di Silvio. Ma questa, forse, è un’altra storia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>