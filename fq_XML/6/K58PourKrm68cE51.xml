<doc sitename="Il Fatto Quotidiano" title="Berlusconi: &quot;Manovra da 45 miliardi in due anni. Tagli alla casta per 8,5&quot; - Il Fatto Quotidiano" author="RQuotidiano" date="2011-08-12" url="http://www.ilfattoquotidiano.it/2011/08/12/berlusconi-manovra-aggiuntiva-da-45-miliardi-nel-prossimo-biennio-tagli-alla-casta-per-85-miliardi/151238/" hostname="ilfattoquotidiano.it" description="La stangata-bis costerà agli italiani 45 miliardi nel prossimo biennio. “Manovra per aggiuntivi 20 miliardi per il 2012 e di 25 miliardi nel 2013”, ha detto Silvio Berlusconi annunciando agli enti locali il provvedimento in discussione stasera nel Consiglio dei ministri. Il prossimo biennio, secondo i piani di luglio, non doveva essere oggetto di tagli …" categories="Politica" tags="Casta;Crisi Economica;Manovra;Silvio Berlusconi;Tagli Spesa Pubblica" fingerprint="efa4f2737b8ebc35">
  <main>
    <head rend="h1">Berlusconi: “Manovra da 45 miliardi <lb/> in due anni. Tagli alla casta per 8,5″</head>
    <p><ref target="http://www.ilfattoquotidiano.it/wp-content/uploads/2011/07/small_110703-001403_to020711est_3262.jpg"/>La stangata-bis costerà agli italiani 45 miliardi nel prossimo biennio. “Manovra per aggiuntivi 20 miliardi per il 2012 e di 25 miliardi nel 2013”, ha detto <graphic src="http://www.ilfattoquotidiano.it/wp-content/uploads/2011/07/small_110703-001403_to020711est_3262.jpg" title="berlusconi_interna"/></p>
    <p><hi rend="#b">Silvio Berlusconi</hi>annunciando agli enti locali il provvedimento in discussione stasera nel Consiglio dei ministri. Il prossimo biennio, secondo i piani di luglio, non doveva essere oggetto di tagli pesanti e i 70 miliardi previsti dovevano concentrarsi sul 2013-2014. Invece, ora che il quadro è completo, si scopre che la cifra complessiva della manovra è di 115 miliardi in 4 anni, e ben 45 miliardi sono previsti dalle misure contenute nel decreto in approvazione stasera. Tremonti ha prospettato tagli per 9,5 miliardi agli enti locali nei prossimi due anni. I presidenti delle Regioni,</p>
    <p><hi rend="#b">Roberto Formigoni</hi>in testa, e i rappresentanti di Comuni e Province contestano fortemente questa scelta e parlano di manovra non equa.</p>
    <p>Un decreto sul quale, a dire il vero, non c’è ancora l’accordo nella maggioranza. <ref target="http://www.ilfattoquotidiano.it/2011/08/12/crisi-braccio-di-ferro-notturno-tra-pdl-e-lega-oggi-decreto-al-cdm-ma-non-ce-accordo/151222/">A poco è servito il vertice notturno a palazzo Grazioli, con Umberto Bossi che continua a opporsi fermamente a modifiche sulle pensioni</ref>. Ancora oggi, dopo la presentazione della manovra il senatùr è tornato a dire: “Non vi preoccupate, le pensioni non si toccano, vigilo io”.</p>
    <p>In un momento in cui i privilegi della Casta sono al centro di polemiche, il premier ha dichiarato: “Aggrediremo anche i costi della politica: 14-15 misure per ridurre i costi, con tagli ai ministeri per 6 miliardi nel 2012 e per 2,5 miliardi nel 2013”. Berlusconi <ref target="http://www.ilfattoquotidiano.it/2011/08/11/manovra-bis-il-governo-prepara-un-prelievo-su-tutti-i-redditi-superiori-a-90mila-euro/151129/">ha confermato che nella manovra ci sarà una “imposta di solidarietà”</ref>.</p>
    <p>TREMONTI ANNUNCIA I TAGLI AGLI ENTI LOCALI – Dopo la criticata relazione in Parlamento, il ministro dell’Economia <hi rend="#b">Giulio Tremonti</hi> è tornato a parlare delle nuove misure anticrisi: “Il pareggio di bilancio era previsto nel 2014, come concordato a livello europeo. Poi tutto è precipitato. E questo comporta una revisione del profilo temporale del pareggio” al 2013. Ammonterebbero a 6 miliardi per il 2012 e 3,5 miliardi nel 2013 i tagli ai trasferimenti prospettati dal ministro dell’Economia agli Enti locali. Di questi, a quanto si apprende, 1 miliardo verrebbe sottratto alle Regioni. Il comparto della sanità sarebbe fuori da queste cifre. Tra le misure anticrisi previste dal governo c’è anche l’ipotesi di “anticipo del federalismo fiscale”.</p>
    <p>FORMIGONI: “MISURE PESANTI PER LE REGIONI” – “Siamo alla terza manovra e già quella del 2010 pesava molto sulle Regioni. I tagli previsti nel luglio 2011 pesano per il 50% su Regioni quando queste pesano sulla spesa totale solo per il 16%. Quindi gli ulteriori tagli comportano ulteriori pesanti sacrifici per le Regioni e per i cittadini”. Lo ha detto il presidente della Regione Lombardia Roberto Formigoni nel corso di una conferenza stampa a Palazzo Chigi dopo l’incontro con il Governo. ”Con i tagli che il governo ci ha proposto oggi possiamo dire ufficialmente che il federalismo fiscale è morto”, ha aggiunto il governatore.</p>
    <p>PROVINCE E COMUNI: “MANOVRA INIQUA, PRONTI A MOBILITAZIONE” – La manovra è ”iniqua e incide sul percorso di federalismo fiscale e non guarda alla ripresa”. Lo afferma il presidente dell’Upi, <hi rend="#b">Giuseppe Castiglione</hi>, al termine dell’incontro con il governo, chiarendo che il giudizio delle Province è “completamente negativo” perché la manovra è “assolutamente depressiva”. “Siamo sconcertati dalle proposte del governo”, ha detto <hi rend="#b">Graziano Delrio</hi>, vice presidente dell’Anci. ”I tagli che ci sono stati comunicati attaccano il solo fronte sociale – ha aggiunto il sindaco di Roma e vice presidente dell’Anci <hi rend="#b">Gianni Alemanno</hi> -. A questo punto l’Anci deve mobilitarsi, anche se ci auguriamo che il governo possa apportare le opportune correzioni ai tagli di cui oggi ci ha parlato”. E ancora Bossi ha cercato di gettare acqua sul fuoco: “Non è esattamente come sembra, non devono avere il terrore, ieri sera abbiamo trovato la via per moderare”.</p>
    <p>LA NOTA DEL COLLE – A conclusione del suo giro di colloqui con le forze politiche e i presidenti di Senato e Camera, il presidente della Repubblica <hi rend="#b">Giorgio Napolitano</hi> ha espresso “l’auspicio che prima e dopo le deliberazioni del Consiglio dei ministri si sviluppi il confronto più attento, aperto alle proposte di tutte le forze politiche e sociali che, come già ieri in Parlamento, appaiono consapevoli delle comuni responsabilità nell’attuale delicatissimo momento”. Il Capo dello Stato, che nel corso di tutti i colloqui svoltosi ieri e oggi (questa mattina è toccato al segretario del Pdl <hi rend="#b">Angelino Alfano</hi>) si è ispirato alle preoccupazioni ed esigenze più volte espresse negli ultimi tempi, è ora in attesa delle deliberazioni che il Consiglio dei Ministri adotterà per far fronte ai gravi rischi emersi per l’Italia in conseguenza delle tensioni sui mercati finanziari, e per corrispondere alle attese delle istituzioni europee.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>