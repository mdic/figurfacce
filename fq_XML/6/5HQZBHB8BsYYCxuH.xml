<doc sitename="Il Fatto Quotidiano" title="Scontri fuori da Montecitorio durante il discorso di Berlusconi - Il Fatto Quotidiano" author="RQuotidiano" date="2011-06-22" url="http://www.ilfattoquotidiano.it/2011/06/22/scontri-fuori-da-montecitorio-durante-il-discorso-di-berlusconi/122164/" hostname="ilfattoquotidiano.it" description="Berlusconi non ha ancora finito di parlare alla Camera, quando fuori dall’aula si scontrano le forze dell’ordine e un gruppo di manifestanti che protestano contro la precarietà nella scuola e nella pubblica amministrazione. La polizia si è schierata in assetto antisommossa, mentre alcune persone in borghese sono state protagoniste di episodi di aggressione nei confronti …" categories="Cronaca" tags="Camera dei deputati;Montecitorio;Precari;Pubblica Amministrazione;Renato Brunetta;Scontri;Scuola;Silvio Berlusconi" fingerprint="e79dd465eeff402d">
  <main>
    <head rend="h1">Scontri fuori da Montecitorio <lb/> durante il discorso di Berlusconi</head>
    <p><ref target="http://www.ilfattoquotidiano.it/wp-content/uploads/2011/06/small_110622-144423_to220611int_0005.jpg"/>Berlusconi non ha ancora finito di parlare alla Camera, quando fuori dall’aula si scontrano le forze dell’ordine e un gruppo di manifestanti che protestano contro la precarietà nella scuola e nella pubblica amministrazione. La polizia si è schierata in assetto antisommossa, mentre alcune persone in borghese sono state protagoniste di episodi di aggressione nei confronti dei manifestanti e dei giornalisti che assistevano alla scena.<graphic src="http://www.ilfattoquotidiano.it/wp-content/uploads/2011/06/small_110622-144423_to220611int_0005.jpg" title="protesta cobas Camera_interna"/></p>
    <p>La manifestazione si è improvvisamente accesa quando è stato fatto esplodere fuori dall’ingresso un grosso petardo. Poi è iniziato un lancio di ortaggi contro la polizia che ha creato un cordone ad una trentina di metri dall’ingresso della Camera. Gli agenti hanno fronteggiato i dimostranti, che urlavano contro il governo “dimissioni, dimissioni”, spingendoli alcuni metri indietro.</p>
    <p>I precari della scuola hanno lanciato anche dei libri. Sulla piazza, oltre le transenne che bloccano l’accesso alla Camera, restano testi di scuola e classici come quelli di Zola ‘Il ventre di Parigi’, o Lovecraft e ‘I miti di Cthulhu’ e perfino pagine di Kerouac ‘La città e la metropoli’ e di Hesse, ‘Francesco d’Assisi’. Presenti alla manifestazione anche i sindacati di base, a sostegno dei precari della pubblica amministrazione dopo gli “insulti di Brunetta” che, sostengono, “hanno avuto il merito di riportare all’attenzione dei media e della politica la questione del precariato nel pubblico impiego”. Dopo circa mezzora di tensione è tornata la calma.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>