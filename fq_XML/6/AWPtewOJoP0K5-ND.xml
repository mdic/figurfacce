<doc sitename="Il Fatto Quotidiano" title="Crisi, Berlusconi: &quot;Serve coesione&quot; - Il Fatto Quotidiano" author="RQuotidiano" date="2011-07-12" url="http://www.ilfattoquotidiano.it/2011/07/12/crisi-berlusconi-serve-coesione/144757/" hostname="ilfattoquotidiano.it" description="Dopo un lungo silenzio che ha resistito al lunedì nero di Piazza Affari, Silvio Berlusconi torna a parlare. ”La crisi ci spinge ad accelerare il processo di correzione in tempi rapidissimi, a rafforzarne i contenuti, a definire compiutamente i provvedimenti ulteriori volti a conseguire il pareggio di bilancio nel 2014 – dice il premier -. …" categories="Politica" tags="Crisi Economica;Manovra;Silvio Berlusconi" fingerprint="e98e173148bc28a5">
  <main>
    <head rend="h1">Crisi, Berlusconi: “Serve coesione”</head>
    <p>Dopo un lungo silenzio che ha resistito al lunedì nero di Piazza Affari, <hi rend="#b">Silvio Berlusconi</hi> torna a parlare. ”La crisi ci spinge ad accelerare il processo di correzione in tempi rapidissimi, a rafforzarne i contenuti, a definire compiutamente i provvedimenti ulteriori volti a conseguire il pareggio di bilancio nel 2014 – dice il premier -. Dobbiamo essere uniti coesi nell’interesse comune, consapevoli che agli sforzi e ai sacrifici di breve periodo corrisponderanno guadagni permanenti e sicuri”. Le sue parole arrivano dopo che è già stato raggiunto un accordo tra maggioranza e opposizione: la conferenza dei capigruppo del Senato ha deciso che il sì alla manovra arriverà entro giovedì, così da permettere il passaggio alla Camera domenica. In modo da rassicurare i mercati prima dell’apertura di settimana prossima. Un accordo che viene accompagnato dalle parole del neo segretario del Pdl <hi rend="#b">Angelino Alfano</hi>: “L’ottima prova che il Senato della Repubblica sta offrendo, chiudendo i lavori dopodomani – afferma Alfano – deve completarsi con la rapidissima approvazione della manovra da parte della Camera”. La decisione dei capigruppo del Senato piace a <hi rend="#b">Giorgio Napolitano</hi>, che, dopo avere tracciato per le opposizioni una linea di responsabilità, esprime vivo apprezzamento per la decisione assunta all’unanimità.</p>
    <p>La manovra, dopo la fiducia della cancelliera <hi rend="#b">Angela Merkel</hi>, ottiene anche il placet del commissario Ue agli Affari economici <hi rend="#b">Olli Rehn</hi>: “Il pacchetto di misure pluriennali di consolidamento fiscale è accolto con molto favore – dice – ed è in linea con le raccomandazioni per raggiungere un pareggio di bilancio nel 2014 e accelerare la riduzione dell’elevato debito italiano”. A giustificare le pressioni dell’Europa per una rapida approvazione della manovra ci sono i rischi che corre l’intera Eurozona di essere trascinata da un’eventuale crisi italiana. Perché gli attacchi speculativi di questi giorni non hanno coinvolto solo Piazza Affari e titoli di Stato italiani, ma tutti i principali listini europei e i debiti sovrani di altri Paesi.</p>
    <p>Anche a questo fanno riferimento le parole del Cavaliere. “La crisi di fiducia che si è abbattuta in questi giorni sui mercati finanziari colpisce anche l’Italia, ma la minaccia riguarda tutti, riguarda la moneta comune, il segno più concreto dell’unità dell’Europa. Le autorità europee e i governi nazionali sono impegnati a fondo per sventare il pericolo di un regresso che ci riporterebbe indietro di venti anni. Siamo in prima fila in questa battaglia”. “Per noi, per l’Italia – spiega il premier – è un momento certo non facile. La crisi ci coglie nel mezzo del forte processo di correzione dei conti pubblici che abbiamo da tempo intrapreso e rafforzato pochi giorni fa. La nostra capacità di mantenere i conti sotto controllo dopo lo scoppio della crisi finanziaria nel 2009 è stata superiore a quella di altri Paesi”.</p>
    <p>“Gli interventi in discussione in Parlamento – garantisce il premier – accelerano la riduzione del debito. Già quest’anno porteremo il saldo primario in significativo attivo. Occorre eliminare ogni dubbio sulla efficacia e sulla credibilita’ della correzione, ma occorre anche operare per rimuovere gli ostacoli che frenano la crescita della nostra economia. Abbiamo l’Europa al nostro fianco e possiamo contare su innegabili punti di forza. Il governo è stabile e forte, la maggioranza è coesa e determinata. Le nostre banche sono solide e al riparo dai colpi che grandi istituti bancari esteri hanno dovuto subire e sono state pronte a rispondere agli inviti ad accrescere ulteriormente la loro capitalizzazione. La nostra economia è vitale. Può contare sulla capacità innovativa dei nostri imprenditori, sulla laboriosità dei nostri lavoratori, sul senso di responsabilità delle parti sociali. La fiducia nello sviluppo non è mai venuta meno, neanche in momenti più difficili di questo e poggia sull’impegno di tutte le forze politiche, al governo e all’opposizione, a difendere il Paese, le sue prospettive di crescita e il benessere dei suoi cittadini”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>