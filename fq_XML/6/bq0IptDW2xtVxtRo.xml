<doc sitename="Il Fatto Quotidiano" title="Crisi, B. alle camere a borse chiuse Punterà sulla necessaria stabilità di governo - Il Fatto Quotidiano" author="Davide Vecchi" date="2011-08-03" url="http://www.ilfattoquotidiano.it/2011/08/03/crisi-b-alle-camere-a-borse-chiuse-puntera-sulla-necessaria-stabilita-di-governo/149633/" hostname="ilfattoquotidiano.it" description="Sono riusciti a convincerlo solo dopo mezzanotte, al termine di un vertice di maggioranza fiume a Palazzo Grazioli. Così Silvio Berlusconi riferirà alle Camere sulla crisi soltanto dopo la chiusura di Piazza Affari, non più alle 15.30 come annunciato ieri. Parlerà prima a Montecitorio poi a Palazzo Madama. Il premier leggerà un discorso scritto su …" categories="Politica" tags="Codice Antimafia;Costi della Politica;Gianni Letta;Giorgio Napolitano;Giulio Tremonti;Paolo Bonaiuti;Renato Schifani;Roberto Maroni;Silvio Berlusconi;Umberto Bossi" fingerprint="fd6576a4650c0005">
  <main>
    <head rend="h1">Crisi, B. alle camere a borse chiuse <lb/> Punterà sulla necessaria stabilità di governo</head>
    <p>Sono riusciti a convincerlo solo dopo mezzanotte, al termine di un vertice di maggioranza fiume a Palazzo Grazioli. Così <hi rend="#b">Silvio Berlusconi</hi> riferirà alle Camere sulla crisi soltanto dopo la chiusura di Piazza Affari, non più alle 15.30 come annunciato ieri. Parlerà prima a Montecitorio poi a Palazzo Madama. Il premier leggerà un discorso scritto su cui hanno lavorato in venti. Bozza di <hi rend="#b">Paolo Bonaiuti</hi>, pesantemente limata da<hi rend="#b"> Giulio Tremonti</hi>, approvata dai ministri leghisti e infiocchettata da <hi rend="#b">Gianni Letta</hi>. Il Cavaliere tenterà di rassicurare i mercati, <ref target="http://www.ilfattoquotidiano.it/2011/08/03/piazza-affari-torna-in-positivo-spread-btp-bund-record-a-392-punti-poi-scende-sotto-380/149585/">che ancora oggi scavano terreni negativi prima mai raggiunti,</ref> elencando i provvedimenti adottati recentemente dal Cipe. Annuncerà la volontà di continuare ad aiutare l’economia sventolando la convocazione delle parti sociali per domani mattina, arrivata dopo un pressing di imprenditori e sindacati durato oltre un mese. E riassumerà i risultati del governo. Sui costi della politica, con i tagli apportati da Camera e Senato ai rami del parlamento, sulla lotta alla criminalità organizzata, con il codice antimafia approvato dal consiglio dei ministri stamani.</p>
    <p>Il codice antimafia, che entrerà in vigore dal sette settembre, introduce maggiori responsabilità per i prefetti, più fiducia e meno burocrazia per le imprese inserite nel circuito dell’economia legale, una banca dati nazionale che raccoglie la documentazione contro le organizzazioni criminali. Misure di prevenzione e delle nuove norme in materia di documentazione antimafia, presentato dal ministro dell’Interno <hi rend="#b">Roberto Maroni</hi>. Si tratta di un decreto legislativo che dà attuazione alle deleghe previste negli articoli 1 e 2 del Piano straordinario antimafia, approvato dal Cdm nella riunione che si svolse a Reggio Calabria il 28 gennaio del 2010.</p>
    <p>E stamani, mentre il cdm si riuniva per poi riaggiornarsi a settembre, l’assemblea di palazzo Madama ha approvato a grande maggioranza il bilancio interno 2010 e il preventivo 2011: sono previsti 120 milioni di euro di tagli nei prossimi tre anni. Un ordine del giorno bipartisan ha impegnato gli organismi che gestiscono il Senato a ulteriori risparmi: l’1% per il 2011, l’ 1,5% nel 2012, il 3,5% nel 2013 e il 6% nel 2014. I tagli, ha spiegato il questore Paolo Franco, ammontano a un totale di 126 milioni di euro. <ref target="http://www.ilfattoquotidiano.it/2011/08/01/costi-politica-camera-entro-2013-risparmio-di-150-milioni/149185/">Appena due giorni fa anche Montecitorio aveva annunciato un “risparmio” entro il 2013 di 150 milioni</ref>.</p>
    <p>Tutti argomenti che saranno sfiorati nell’intervento di Berlusconi alle Camere. Per sottolineare l’impegno del governo. E poi puntare il dito contro chi, dentro il Parlamento, mette in discussione la necessaria stabilità facendo della crisi una “scorciatoia” per eventuali ribaltoni e favorendo, fuori dal Palazzo, una pericolosa speculazione. Una crisi di governo, ribadirà il premier, ora sarebbe un regalo per gli speculatori e un danno per il Paese visto che nessun governo tecnico potrà risolvere i problemi dell’Italia; per questo l’opposizione dovrebbe abbandonare inutili scorciatoie per dedicarsi a risolvere i problemi degli italiani.</p>
    <p>Nel discorso non mancheranno aperture alle opposizioni. Berlusconi infatti dovrebbe dire di ritenere auspicabile un tono del confronto politico più disteso e meno di parte, concentrato sui problemi del Paese e non sugli interessi dei partiti, <ref target="http://www.ilfattoquotidiano.it/2011/08/02/crisi-economica-napolitano-avverte-b-domani-seguiro-anchio-il-dibattito/149444/">nel solco del monito del Capo dello Stato Giorgio Napolitano.</ref> Parte essenziale del discorso sarà spiegare che “crisi e speculazione finanziaria sono sotto gli occhi di tutti ma per quanto riguarda l’Italia ci sono eccessivi allarmismi perché il sistema politico è solido, le banche sono liquide e solide e in generali i fondamentali economici sono altrettanto solidi.</p>
    <p>Nessun allarmismo dunque, il governo si è mostrato stabile e ha dimostrato di avere i numeri per varare in poco meno di una settimana una manovra da 70 miliardi di euro, certamente molto resta da fare per la crescita ascoltando parti sociali e opposizioni (oltre all’inquilino del Colle), ma senza cedere ad inutili allarmismi e soprattutto senza immaginare che esistano alternative in eventuali governi tecnici. Berlusconi annuncerà anche alcune misure: riforma del lavoro, partendo dalla revisione dello Statuto dei lavoratori, che insieme a quella del fisco e al piano Sud dovrebbe aiutare a garantire la crescita. Secondo il Cavaliere, ovviamente.</p>
    <p>Insomma qualche annuncio, poche azioni concrete. Camera e Senato chiudono e se ne vanno in ferie. E per quanto Fabrizio Alfano, portavoce di <hi rend="#b">Gianfranco Fini</hi>, annunci che “il presidente della Camera è disposto a convocare ad horas la Camera anche a Ferragosto se necessario”, e <hi rend="#b">Ignazio La Russa </hi>dica che, sempre “se necessario”, il governo è pronto a riunire il consiglio dei ministri in agosto, nei fatti già oggi Montecitorio e Palazzo Madama sembrano deserti. E c’è chi scommette che ad ascoltare Berlusconi ci sarà il governo e pochi banchi occupati.</p>
    <p>Gli investitori invece saranno attenti. Alle parole del premier farà da cartina di tornasole Piazza Affari. E la reazione dei mercati potrebbe affossare definitivamente il Paese. Tremonti è corso a Bruxelles per incassare nuovi messaggi pubblici di solidarietà, così da “distendere” l’attenzione degli speculatori europei sulla piazza di Milano; mentre <hi rend="#b">Umberto Bossi </hi>è deluso dal vecchio alleato di Arcore: il Senatùr ha tentato in ogni modo di convincerlo a non parlare, il rischio è troppo alto. Anche Letta ha tentato invano di far desistere il Cavaliere. Niente da fare. E così Berlusconi, oggi alle Camere, rischia di stringersi il cappio al collo da solo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>