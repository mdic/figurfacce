<doc sitename="Il Fatto Quotidiano" title="Caso Tarantini, Berlusconi ai suoi:&quot;Nessun reato, solo beneficenza&quot; - Il Fatto Quotidiano" author="RQuotidiano" date="2011-09-14" url="http://www.ilfattoquotidiano.it/2011/09/14/caso-tarantini-berlusconi-ai-suoinessun-reato-solo-beneficenza/157417/" hostname="ilfattoquotidiano.it" description="Non c’è stato alcun reato, ma solo un atto di generosità nei confronti di una famiglia bisognosa. Silvio Berlusconi oggi è tornato a parlare sulla vicenda Tarantini. Non nelle sedi competenti, cioè alla Procura di Napoli, né con i pm titolari dell’inchiesta, ai quali il premier non ha ancora comunicato le date in cui è …" categories="Politica" tags="Escort;Gianpaolo Tarantini;Silvio Berlusconi" fingerprint="e58e1d3cf80e5f37">
  <main>
    <head rend="h1">Caso Tarantini, Berlusconi ai suoi:<lb/>“Nessun reato, solo beneficenza”</head>
    <p><ref target="http://www.ilfattoquotidiano.it/wp-content/uploads/2011/08/tarantini_berlusconi_interna.jpg"/>Non c’è stato alcun reato, ma solo un atto di generosità nei confronti di una famiglia bisognosa. <graphic src="http://www.ilfattoquotidiano.it/wp-content/uploads/2011/08/tarantini_berlusconi_interna.jpg" title="tarantini_berlusconi_interna"/></p>
    <p><hi rend="#b">Silvio Berlusconi</hi>oggi è tornato a parlare sulla vicenda</p>
    <p><hi rend="#b">Tarantini</hi>. Non nelle sedi competenti, cioè alla Procura di Napoli, né con i pm titolari dell’inchiesta, ai quali il premier non ha ancora comunicato le date in cui è disponibile a farsi sentire. Ma con alcuni deputati del Pdl, in un breve colloquio avvenuto al termine del voto di fiducia sulla manovra.</p>
    <p>Alla richiesta di delucidazioni sul caso Tarantini, specie alla luce delle ultime dichiarazioni del procuratore Capo di Napoli, <hi rend="#b">Giovandomenico Lepore –</hi> che aveva fatto notare come le carte depositate dai legali del premier avessero tutta l’aria di una memoria difensiva (pur non essendo Berlusconi indagato nell’inchiesta) – il presidente del Consiglio avrebbe spiegato ancora una volta di essersi limitato ad aiutare una famiglia che si trovava in un momento di forte difficoltà, “come del resto – ha vosservato, secondo quanto riferito da alcuni dei presenti – ho fatto e continuerò a fare quando ce n’è bisogno: sono un generoso, faccio beneficenza”. Ma, ha insistito il premier, “senza commettere alcun reato”.</p>
    <p>Poi l’attacco ai magistrati: “Mi sento un perseguitato, ad alcuni pm piace stare sotto ai riflettori e continuano ad usare la giustizia a fini politici. Questo – ha aggiunto il presidente del Consiglio, è un problema che riguarda tutti, anche l’opposizione, perchè se oggi colpiscono me, domani potrebbe toccare a uno di loro…”</p>
    <p>Intanto altri esponenti di primo piano del Pdl intervengono oggi sull’attesa audizione del premier davanti ai pm della procura partenopea. Nonostante l’ampia scelta di giorni e orari, Berlusconi, <ref target="http://www.ilfattoquotidiano.it/2011/09/14/b-ho-spiegato-alleuropa-la-manovrama-dallue-e-un-coro-di-critiche/157347/">che ieri è volato in a Strasburgo e Bruxelles sottraendosi così al colloquio</ref>, non ha ancora comunicato quando intende farsi ascoltare.</p>
    <p>Sulla polemica legata al mancato faccia a faccia con i magistrati che indagano sulla presunta estorsione messa in atto ai suoi danni dai coniugi Tarantini e da <hi rend="#b">Valter Lavitola</hi>, getta acqua sul fuoco il ministro della Difesa, Ignazio La Russa, che afferma: “Berlusconi non si e’ mai rifiutato di andare dai giudici, nemmeno ai tempi della campagna elettorale per le amministrative, cosa che certo non lo avvantaggiava: figurarsi in questo caso dove è addirittura parte lesa”. L’incontro europeo di ieri, secondo il titolare della Difesa, ha rappresentato “un problema contingente”.</p>
    <p>Sul comportamento che il presidente del Consiglio dovrebbe tenere rispetto all’inchiesta, il resto della classe politica appare abbastanza unanime. Con l’eccezione di <hi rend="#b">Umberto Bossi</hi>, che alla domanda dei cronisti all’uscita da Montecitorio su se sia giusto che il premier si presenti nicchia: “Chiedetelo a lui, io non dò consigli”. Per il leader dell’Udc <hi rend="#b">Pierferdinando Casini</hi> il premier “ha il dovere di andare se la magistratura lo chiama”.</p>
    <p>Il segretario del Pd <hi rend="#b">Pierluigi Bersani</hi> sostiene di non emettere “nessun giudizio morale su Silvio Berlusconi”, ma si appella alla Costituzione. “La nostra carta”, argomenta il leader Pd, impone a chi ha un impegno pubblico di svolgerlo con disciplina e onore. Questo non c’è e lo si deve chiedere”. E alle parole di <hi rend="#b">Fabrizio Cicchitto</hi>, che aveva parlato di “inaccettabile uso politico della giustizia” che “distrugge lo Stato di diritto”, e aveva invocato l'”intelligenza politica” dell’opposizione, Bersani oppone uno sdegnato no comment.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>