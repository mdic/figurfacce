<doc sitename="Il Fatto Quotidiano" title="Rita Dalla Chiesa: &quot;Silvio Berlusconi è l'uomo più carismatico d'Italia, mi ha spinto a dire sì. Penso a mio padre, spero sia orgoglioso...&quot; - Il Fatto Quotidiano" author="Giuseppe Candela" date="2022-09-01" url="https://www.ilfattoquotidiano.it/2022/09/01/rita-dalla-chiesa-silvio-berlusconi-e-luomo-piu-carismatico-ditalia-mi-ha-spinto-a-dire-si-penso-a-mio-padre-spero-sia-orgoglioso/6787768/" hostname="ilfattoquotidiano.it" description="&quot;Penso a mio padre in ogni istante, voglio che sia orgoglioso di me&quot; Così Rita dalla Chiesa" categories="Attualità" tags="Elezioni;Rita Dalla Chiesa;Silvio Berlusconi" fingerprint="aae33c2d785fb669">
  <main>
    <p><hi rend="#b">Rita Dalla Chiesa</hi> scende in campo, per dirla con una frase cara al mondo berlusconiano. L’ex conduttrice di “<hi rend="#b">Forum</hi>” figura nelle liste elettorali di <hi rend="#b">Forza Italia</hi>, nel listino (blindato) in Puglia, dopo aver detto un no chiaro alla partecipazione come concorrente al “<hi rend="#b">Grande Fratello Vip</hi>“. Al settimanale “<hi rend="#b">Chi</hi>” confessa che a convincerla è stata proprio il Cavaliere: “Mi è arrivata la richiesta di candidarmi e, siccome la senatrice <hi rend="#b">Licia Ronzulli</hi> è stata brava a convincermi, ho detto sì. <hi rend="#b">Ma c’è voluto l’intervento del presidente Berlusconi</hi>. Devo ammettere che per tre volte ho detto no, ma le sue parole mi hanno spinto a dire sì. Lo conosco da anni, da quando ha fondato Fininvest. È l’uomo più carismatico d’Italia.”</p>
    <p>Una candidatura che ha anche generato attacchi e polemiche: “La mia candidatura ha creato qualche mal di pancia, lo so bene. Ma alla mia età non mi va di lasciare in sospeso nulla. <hi rend="#b">La vita è un cerchio fatto a spicchi: ho provato tante cose, è rimasto questo spicchio</hi>. E non voglio più stare a guardare. Ci vorrà tempo per ricostruire tutto sulle rovine di questa Italia.” La giornalista e conduttrice non nasconde l’amarezza per la scelta della Rai di rimandare, per motivi elettorali, la fiction dedicata a suo padre, il Generale ucciso dalla mafia il 3 settembre 1982: “Purtroppo nessuno poteva immaginare che le elezioni sarebbero state il 25 settembre. <hi rend="#b">Ma, ricordo, la fiction è su mio padre</hi>. Non su di me. Ci sono rimasta male per il lavoro cinematografico. Parliamo di una fiction attesa dai Carabinieri. Ma andrà in onda prossimamente. Penso a mio padre in ogni istante, <hi rend="#b">voglio che sia orgoglioso di me</hi>“.</p>
    <p>Dello stesso parere anche Nando Dalla Chiesa: “Una decisione infelice, una scelta eccessiva.<hi rend="#b"> È uno smacco alla sua memoria: mandarla in onda a ottobre è come fare Natale il 7 gennaio</hi>. Capita di andare in giro e di sentirmi dire “il generale? Ah sì, il papà di Rita”. Con mio rammarico, peraltro. La tv dà grande popolarità, ma Rita già ce l’ha, non sarà una serie a dargliene altra”, il suo commento a “Oggi”.</p>
  </main>
  <comments/>
</doc>