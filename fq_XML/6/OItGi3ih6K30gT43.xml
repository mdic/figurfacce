<doc sitename="Il Fatto Quotidiano" title="Berlusconi mantiene la promessa sulla casa di Lampedusa: acquistata il 28 giugno - Il Fatto Quotidiano" author="RQuotidiano" date="2012-03-19" url="http://www.ilfattoquotidiano.it/2012/03/19/berlusconi-mentito-sulla-casa-lampedusa-acquistata-giugno/198625/" hostname="ilfattoquotidiano.it" description="Silvio Berlusconi non ha mentito sulla casa di Lampedusa. Infatti, da quanto risulta dalle dichiarazioni dei redditi rese pubbliche alla Camera e al Senato, l’ex Presidente del Consiglio, come aveva promesso, ha acquistato la casa e la compravendita risale allo scorso 28 giugno. E l’abitazione dell’isola risulta essere anche l’unica variazione del patrimonio immobiliare del …" categories="Politica" tags="Lampedusa;Niccolò Ghedini;Paolo Mieli;Silvio Berlusconi" fingerprint="ef8b022599c1e81b">
  <main>
    <head rend="h1">Berlusconi mantiene la promessa sulla casa di Lampedusa: acquistata il 28 giugno</head>
    <p>
      <ref target="http://www.ilfattoquotidiano.it/wp-content/uploads/2012/03/berlusconilampedusa_INTERNA.jpg">
        <graphic decoding="async" class="size-full wp-image-198629" title="berlusconilampedusa_INTERNA" src="http://www.ilfattoquotidiano.it/wp-content/uploads/2012/03/berlusconilampedusa_INTERNA.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/03/berlusconilampedusa_INTERNA.jpg" title="berlusconilampedusa_INTERNA"/>
    <p><hi rend="#b">Silvio Berlusconi</hi> non ha mentito sulla casa di Lampedusa. Infatti, <ref target="http://www.ilfattoquotidiano.it/2012/03/19/redditi-parlamentari-berlusconi-ricco-pietro-supera-bossi-alfano-sorpassa-bersani/198584/">da quanto risulta dalle dichiarazioni dei redditi rese pubbliche alla Camera e al Senato</ref>, l’ex Presidente del Consiglio, come aveva promesso, ha acquistato la casa e la compravendita risale allo scorso 28 giugno. E l’abitazione dell’isola risulta essere anche l’unica variazione del patrimonio immobiliare del Cavaliere tra il 2010 e il 2011.</p>
    <p><ref target="http://www.ilfattoquotidiano.it/2011/04/07/l%E2%80%99ultima-balla-la-villa-a-lampedusa/102732/">Era il 30 marzo 2010 quando Berlusconi sancì il suo ‘patto d’onore’ con gli isolani</ref>. Lo aveva fatto nel giorno in cui 250 tra uomini e bambini erano annegati tra i flutti e scomparsi nel mare forza 6. “Voglio diventare lampedusano e quindi mi sono attaccato ieri notte a Internet e ho comprato una villa bellissima a Cala Francese”, aveva detto il Cavaliere. Ma alla dichiarazione non era seguita l’acquisto e <hi rend="#b">Paolo Mieli</hi> a inizio aprile aveva svelato il presunto bluff del Cavaliere: “Conosco il proprietario di quella villa che è una delle più belle di Lampedusa e so per certo che non è stata acquistata da Silvio Berlusconi, è una bugia”, aveva detto l’ex direttore del <hi rend="#i">Corriere </hi>a Ballarò.</p>
    <p>Pronta la replica del legale di Berlusconi, <hi rend="#b">Niccolò Ghedini</hi>, che aveva invece confermato l’accordo con la proprietà, aggiungendo che “il passaggio si perfezionerà all’esito, certamente breve, delle verifiche di legge, ma la volontà delle parti è assolutamente chiara e univoca”. E la dichiarazione dell’avvocato oggi viene confermata.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>