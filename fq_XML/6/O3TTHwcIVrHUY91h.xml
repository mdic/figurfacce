<doc sitename="Il Fatto Quotidiano" title="Berlusconi, Libero: &quot;Villa Certosa a un magnate russo&quot;. Ma Ghedini smentisce - Il Fatto Quotidiano" author="RQuotidiano" date="2012-10-03" url="http://www.ilfattoquotidiano.it/2012/10/03/berlusconi-villa-certosa-a-magnate-russo-ma-ghedini-smentisce/371375/" hostname="ilfattoquotidiano.it" description="La smentita è categorica: “In relazione all’articolo apparso quest’oggi in prima pagina su Libero dove si afferma che Villa Certosa sarebbe stata venduta, bisogna osservare che trattasi di notizia totalmente destituita di ogni fondamento.Villa Certosa non è in vendita e conseguentemente non ci sono trattative in corso”. Parola dell’avvocato e parlamentare del Pdl, Niccolò Ghedini. …" categories="Cronaca" tags="Niccolò Ghedini;Silvio Berlusconi;Villa Certosa" fingerprint="fa5ca2bfa416e03">
  <main>
    <head rend="h1">Berlusconi, Libero: “Villa Certosa a un magnate russo”. Ma Ghedini smentisce</head>
    <graphic src="https://st.ilfattoquotidiano.it/wp-content/uploads/2012/10/villa-certosa_interna-nuova.jpg" alt="Villa Certosa"/>
    <p>La smentita è categorica: “In relazione all’articolo apparso quest’oggi in prima pagina su Libero dove si afferma che <hi rend="#b">Villa Certosa</hi> sarebbe stata venduta, bisogna osservare che trattasi di notizia totalmente destituita di ogni fondamento.Villa Certosa non è in vendita e conseguentemente non ci sono trattative in corso”. Parola dell’avvocato e parlamentare del Pdl, <hi rend="#b">Niccolò Ghedini</hi>. Uno dei legali storici di<hi rend="#b"> Silvio Berlusconi</hi> interviene su un gossip che da settimane riguarda la residenza sarda dell’ex presidente del Consiglio. </p>
    <p>Le voci sulla presunta messa in vendita della magione, cui il <hi rend="#b">Cavaliere</hi><ref target="http://www.ilfattoquotidiano.it/2012/09/07/berlusconi-ecco-immagini-del-tunnel-alla-james-bond-di-villa-certosa/345292/"> ha dedicato molte risorse economiche</ref>, negli ultimi giorni però si sono fatte insistenti. La mega villa, un’immensa proprietà con 120 ettari di parco, 4.500 metri quadri coperti, dependance, serre e anche un <hi rend="#b">finto vulcano</hi>, secondi alcuni essere stata adocchiata da <hi rend="#b">principi arabi</hi> e secondo altri sarebbe solo l’ultimo colpo della calata di <hi rend="#b">magnati russi </hi>in Costa Smeralda<hi rend="#b">.</hi> Per tutto il complesso immobiliare, secondo il quotidiano diretto da Maurizio Belpietro, un magnate russo alla guida di uno di quegli stati che un tempo facevano parte dell’Unione Sovietica, sarebbe stato pronto a sborsare <hi rend="#b">470 milioni.</hi> E secondo il giornale, inoltre, il preliminare di vendita sarebbe già stato firmato. <ref target="http://www.ilfattoquotidiano.it/2012/04/11/villa-certosa-tornano-controlli-della-forestale/203693/">La villa era stata sulle pagine di cronaca negli ultimi mesi anche per alcuni controlli da parte della Guardia forestale per presunti abusi.</ref> E’ stata sempre croce e delizia per Berlusconi che ha passato molte delle sue vacanze lì.<ref target="http://www.ilfattoquotidiano.it/2011/12/11/pino-belleri-e-b-foto-che-fecero-tremare-litalia/176743/">E’ lì che per la prima volta fu fotografato, nel 2007, con un harem di ragazze. Immagini pubblicate poi su Oggi e cuore del processo in cui il leader del Pdl è parte civile.</ref> Ed è lì che il Cavaliere portava amici e amiche anche con <hi rend="#b">voli di Stato,</hi> abitudine che è stata al centro di polemiche per mesi. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>