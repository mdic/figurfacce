<doc sitename="Il Fatto Quotidiano" title="Santoro risponde al premier: &quot;Esagera&quot;Celentano: &quot;Referendum, questione vitale&quot; - Il Fatto Quotidiano" author="RQuotidiano" date="2011-06-02" url="http://www.ilfattoquotidiano.it/2011/06/02/santoro-risponde-al-premier-ha-perso-le-elezioni-per-colpa-mia-esagera/115546/" hostname="ilfattoquotidiano.it" description="“Scusi presidente Berlusconi non le sembra esagerato dire che ha perso le elezioni per colpa di Annozero?”. Michele Santoro apre la sua anteprima della puntata dedicata ai referendum del 12 e 13 giugno e si rivolge al premier che mercoledì ha criticato il suo programma definendolo “un programma micidiale”. Poi sottolinea: “La verità è che un giornalista …" categories="Media" tags="Adriano Celentano;Agcom;Annozero;Daniela Santanchè;Elezioni;Michele Santoro;Referendum;Silvio Berlusconi" fingerprint="abd9464dd68e6829">
  <main>
    <head rend="h1">Santoro risponde al premier: “Esagera”<lb/>Celentano: “Referendum, questione vitale”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110202-111059_bast200111spe_0200.jpg">
        <graphic decoding="async" class="size-full wp-image-103114 " title="Santoro_interna" src="http://www.ilfattoquotidiano.it/wp-content/uploads/2011/04/small_110202-111059_bast200111spe_0200.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110202-111059_bast200111spe_0200.jpg" title="Santoro_interna"/>
    <p>“Scusi presidente <hi rend="#b">Berlusconi </hi>non le sembra esagerato dire che ha perso le elezioni per colpa di Annozero?”. <hi rend="#b">Michele Santoro</hi> apre la sua anteprima della puntata dedicata ai referendum del 12 e 13 giugno e si rivolge al premier che mercoledì ha criticato il suo programma <ref target="http://www.ilfattoquotidiano.it/2011/06/02/berlusconi-la-sconfitta-colpa-di-annozero-faremo-in-modo-che-non-accada-mai-piu/115430/">definendolo “un programma micidiale”</ref>. Poi sottolinea: “La verità è che un giornalista non determina i risultati elettorali, ma interpreta, anche prima dei politici, lo spirito del tempo”.</p>
    <p>Ma la puntata di Annozero sui referendum riserva anche altre sorprese. ”E’ questione di vita o morte”. <hi rend="#b">Adriano Celentano</hi>, in collegamento video da Milano, entra così a gamba tesa nella puntata. E, <ref target="http://www.ilfattoquotidiano.it/2011/04/29/questo-voto-e-l%E2%80%99unico-mezzo-per-sopravvivere-fidatevi/107811/">dopo la lettera scritta al Fatto poche settimane fa</ref>, si scaglia appassionato contro il nucleare con toni drammatici, mandando in onda anche un filmato durissimo fatto da lui, con immagini del mondo che esplode e bambini deformi.</p>
    <p>IL MONOLOGO DI SANTORO – Il conduttore subito dopo l’anteprima legge – come gli è stato chiesto dall’Agcom – un messaggio in cui dice che la trasmissione della scorsa settimana ha violato la legge sulla privacy. Nei consigli a Berlusconi però va avanti a lungo: “Se avesse ragione lei premier, che bastano pochi minuti di Annozero per mettere sotto la credibilità di tutti i tg – dice- vorrebbe dire che viviamo in un mondo alla rovescia, come che una vignetta di Vauro fosse una bomba e un editoriale di Minzolini è una fetecchia. Non è colpa nostra se Vespa il giorno dopo i ballottaggi fa un programma sulle diete e invita Mastella. La tv che lei ha costruito è un castello di sabbia che non regge uno spiffero di concorrenza. Allora che facciamo: per difendere un castello di sabbia chiudiamo Annozero e Ballarò e poi Fazio, la Dandini e Paragone, tutti?”. E ancora: “I suoi avversari, quelli che a cui dovrebbe essere grato perché hanno chiuso in un cassetto anche il conflitto di interessi, dicevano ‘Santoro non è di sinistra è un qualunquista. La verità è che un giornalista non determina i risultati elettorali ma interpreta anche prima dei politici lo spirito del tempo”. Poi cita Celentano e manda in onda il molleggiato che in una trasmissione tv di 12 anni si scagliava contro il nucleare. “Stasera sarà con noi”, annuncia. Torna a Berlusconi, ironizza sul fatto che il premier abbia dichiarato di aver visto “in cassetta” una puntata di Annozero, “Ma come, suoi collaboratori le registrano in cassetta le trasmissioni? Beh, o sono in ritardo o non hanno avuto il coraggio di dirle che il mondo è cambiato e le tengono nascosti i cambiamenti”.</p>
    <p>LE PAROLE DI CELENTANO – In studio ci sono fra gli altri insieme a Daniela Santanchè, Chicco Testa, pro nucleare e Ignazio Marino, contrario. Camicia blu aperta fino allo sterno, cravatta allentata, occhiali viola, Adriano Celentano arriva in trasmissione dopo un po’, in collegamento video dal suo studio milanese. Ed è un’entrata a gamba tesa: “Stavolta è questione di vita o di morte non possiamo permettere che non si raggiunga il quorum”, esordisce il molleggiato, il no al nucleare, drammatizza, è “un’ancora di salvezza non solo per i vostri figli ma per i figli dei vostri figli”. In onda anche un filmato con una sequenza di immagini molto dure fatto proprio da Celentano per denunciare i pericoli del nucleare, colonna sonora una sua canzone dal refrain ‘o signore cosa possiamo fare per evitare che il mondo salti in aria”. Il nucleare “va abolito per sempre , una volta che è acceso non lo puoi più spegnere, non più cosa dire per convincere la gente”. Ma non c’è solo il nucleare: l’ex ragazzo della via Gluk non evita la politica, esalta Pisapia e De Magistris : (“Pisapia sarà il sindaco della svolta come De Magistris”) si lancia anche in dichiarazioni di voto contro il legittimo impedimento e la privatizzazione dell’acqua. Santoro lo frena, fa replicare Daniela Santanchè, che contesta le affermazioni di Celentano come aveva fatto prima con quelle di Travaglio. Tra lei e Celentano, scambio di battutine, sempre però in pieno fair play: “Lei è così carino, Celentano – dice la Santanché – ma preferisco sentirla cantare”. E lui: “lei è sempre così carina ed elegante…”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>