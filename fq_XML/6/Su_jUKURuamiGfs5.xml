<doc sitename="Il Fatto Quotidiano" title="Berlusconi: &quot;In parlamento ci occuperemo di Annozero&quot;. Poi nomina Alfano segretario - Il Fatto Quotidiano" author="RQuotidiano" date="2011-06-01" url="http://www.ilfattoquotidiano.it/2011/06/01/pdl-alfano-segretario-con-tre-coordinatori-confermate-le-idee-di-berlusconi-per-il-partito/115180/" hostname="ilfattoquotidiano.it" description="Una conferenza stampa del tutto inaspettata. Alle 22 Silvio Berlusconi convoca i giornalisti non solo per annunciare la nomina di Angelino Alfano come segretario politico nazionale, ma soprattutto per dare la sua versione della sconfitta elettorale e attaccare “la tenaglia dei media” specie di “Annozero, una trasmissione micidiale che ha dato una visione distorta della …" categories="Politica" tags="Angelino Alfano;Annozero;Dopo Berlusconi;Maurizio Lupi;PDL;Referendum;Silvio Berlusconi" fingerprint="efd655f8c80cc32c">
  <main>
    <head rend="h1">Berlusconi: “In parlamento ci occuperemo <lb/> di Annozero”. Poi nomina Alfano segretario</head>
    <p><ref target="http://www.ilfattoquotidiano.it/wp-content/uploads/2011/06/berlusconi_alfano.jpg"/>Una conferenza stampa del tutto inaspettata. Alle 22 <graphic src="http://www.ilfattoquotidiano.it/wp-content/uploads/2011/06/berlusconi_alfano.jpg" title="berlusconi_alfano_interna"/></p>
    <p><hi rend="#b">Silvio Berlusconi</hi>convoca i giornalisti non solo per annunciare la nomina di</p>
    <p><hi rend="#b">Angelino Alfano</hi>come segretario politico nazionale, ma soprattutto per dare la sua versione della sconfitta elettorale e attaccare “la tenaglia dei media” specie di “</p>
    <p><hi rend="#b">Annozero</hi>, una trasmissione micidiale che ha dato una visione distorta della realtà di Milano e delle città in cui si votava”. Una trasmissione contro cui il Cavaliere annuncia di voler “prendere provvedimenti” in Parlamento.</p>
    <p>Il premier parla a tutto campo: dalla leadership nel 2013 (“Ancora non sappiamo chi sarà il candidato premier”), alla riforma della giustizia (“Rimane assolutamente in campo”) fino alle indicazioni di voto per</p>
    <p><hi rend="#b">il referendum</hi>del 12 e 13 giugno: “Lasceremo libertà di voto”, ha spiegato Berlusconi senza specificare a quale dei quattro quesiti si riferisse. Sul referendum si è verificato anche un piccolo incidente con uno dei portavoce del Popolo Viola,</p>
    <p><hi rend="#b">Gianfranco Mascia</hi>: “Lo sa che i referendum la spazzeranno via? Berlusconi, si farà processare?”, ha chiesto Mascia prima di essere portato via a forza dalla sicurezza.</p>
    <p>Il nome di <hi rend="#b">Angelino Alfano </hi>è stato votato all’unanimità dall’ufficio di presidenza del Pdl confermando la volontà del premier di rinnovare il partito per “tornare più forte di prima (Leggi l’articolo). E’ stato lo stesso Silvio Berlusconi a leggere al termine della riunione un dispositivo in cui viene introdotta la carica che sarà ricoperta dall’attuale ministro della Giustizia. Ora toccherà al Consiglio nazionale, in previsione per giugno, modificare lo statuto del partito che al momento non prevede la figura del “segretario nazionale”. ”Mi dimetterò da ministro della Giustizia non appena il consiglio nazionale mi immetterà nell’esercizio della funzione e non prima del decreto sul codice antimafia e di quello sulla semplificazione dei riti dei processi civili”, ha precisato Alfano nel corso della conferenza stampa con il presidente del Consiglio.<lb/> Ma chi è destinato a prendere il posto di Guardasigilli? “Abbiamo valutato varie personalità, ma non è il momento di fare nomi”, ha detto il premier. In realtà i nomi che circolano sono quattro: il ciellino <hi rend="#b">Maurizio Lupi</hi>, attuale vice presidente della Camera che incontrerebbe però le resistenze della Lega; il fedelissimo capogruppo alla Camera <hi rend="#b">Fabrizio Cicchitto</hi>, iscritto nel 1980 alla loggia massonica P2 con la tessera 2232; il senatore<hi rend="#b"> Piero Longo</hi>, avvocato difensore del Cavaliere insieme a Niccolò Ghedini; infine il ministro per i Rapporti con il Parlamento<hi rend="#b"> Elio Vito</hi> che lascerebbe il suo dicastero a <hi rend="#b">Claudio Scajola</hi>, ex ministro dimissionario allo Sviluppo economico.</p>
    <p>A fianco di Alfano, gli attuali coordinatori del Pdl: <hi rend="#b">Ignazio La Russa</hi>, <hi rend="#b">Denis Verdini </hi>e <hi rend="#b">Sandro Bondi</hi>. Che manterranno le loro cariche, nonostante quest’ultimo avesse presentato le sue dimissioni subito dopo la disfatta del centrodestra ai ballottaggi. Il segretario Alfano sarà “l’unica guida politica” del partito, mentre i tre coordinatori avranno competenze settoriali. La Russa si occuperà di <hi rend="#b">propaganda</hi>, Verdini di<hi rend="#b"> organizzazione</hi> e Bondi di <hi rend="#b">filosofia dei valori</hi>. Il potere e le deleghe dei tre saranno trasferiti al segretario, che poi procederà all’assegnazione dei rispettivi settori di competenza. Un annuncio previsto proprio durante la riunione di oggi, <ref target="http://www.ilfattoquotidiano.it/2011/05/31/il-nuovo-pdl-pensato-dal-premier-alfano-commissario-e-cicchitto-ministro-della-giustizia/115040/">dopo le indiscrezioni che si sono susseguite tra ieri e stamattina</ref>.</p>
    <graphic src="https://img.youtube.com/vi/gQL46VgBn4o/maxresdefault.jpg"/>
    <p>Esce trionfante da Palazzo Grazioli<hi rend="#b"> Maurizio Gasparri</hi>. Secondo il capogruppo del Pdl al Senato, la nomina di Angelino Alfano “dimostra la coesione e l’unità” del Pdl. Nessun rompete le righe, dunque, ma “la capacità di guardare avanti”. “Con la designazione di Alfano – ha aggiunto – dimostriamo di guardare avanti. La designazione è stata fatta con il contributo di tutti e dà il senso della prospettiva e della continuità. I coordinatori – ha concluso – continuano ad agire, quindi senza strappi né rotture con le varie aree di provenienza”.</p>
    <p>Critica la posizione di <hi rend="#b">Alessandra Mussolini</hi>: ”Alfano? Penso che così litigheranno in quattro – ha detto la deputata intervenendo a <hi rend="#i">La Zanzara</hi> su Radio24 – Serviva un atto di coraggio per cambiare veramente. Così ne sposti uno e ne scontenti cento. O si faceva un unico coordinatore oppure così è una babele. La batosta presa non ci ha insegnato niente, resta tutto così com’è. O dai anche all’elettore un’idea di meritocrazia oppure…“ Commentando il nuovo organigramma del Pdl, la nipote del Duce ha aggiunto: “Berlusconi non è finito ma ci vuole un cambiamento. Bondi, poverino, non citiamolo perché si dimette. La Russa invece si occuperà del ministero della Difesa: meno risate finte in tv e si occupasse di più delle questioni militari che in questi giorni purtroppo sono attuali”. Fini? “Fini – continua la nipote del Duce – è una persona allucinante: poteva stare nel Pdl senza tanto casino e oggi avrebbe avuto le sue soddisfazioni, invece è andato a fare la spalla muta di Casini”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>