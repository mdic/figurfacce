<doc sitename="Il Fatto Quotidiano" title="Littizzetto nella bufera delle critiche sessuofobiche. Nell'Italia di B. - Il Fatto Quotidiano" author="Domenico Naso" date="2012-12-12" url="http://www.ilfattoquotidiano.it/2012/12/12/littizzetto-nella-bufera-delle-critiche-sessuofobiche-nellitalia-di-b/444141/" hostname="ilfattoquotidiano.it" description="Avete presente la scena di Fantozzi in cui il ragioniere più sfigato del mondo sale sul palchetto del cineforum aziendale, urla che la Corazzata Potemkin è una cagata pazzesca e provoca l’entusiasmo più smodato tra i suoi malcapitati colleghi? Ecco, la stessa, memorabile scena l’hanno vissuta in prima persona molti italiani che il 9 dicembre …" categories="Tube Katodiche" tags="Anna Maria Tarantola;Antonio Verro;Che tempo che fa;Fabio Fazio;Luciana Littizzetto;Rai;Silvio Berlusconi" fingerprint="f1204924f88b4e34">
  <main>
    <head rend="h1">Littizzetto nella bufera delle critiche sessuofobiche. Nell’Italia di B.</head>
    <graphic src="https://st.ilfattoquotidiano.it/wp-content/uploads/2012/12/fazio-littizzetto-interna-nuova.jpg" alt="Fabio Fazio e Luciana Littizzetto"/>
    <p>Avete presente la scena di <hi rend="#b">Fantozzi</hi> in cui il ragioniere più sfigato del mondo sale sul palchetto del cineforum aziendale, urla che la <hi rend="#b">Corazzata Potemkin</hi> è una cagata pazzesca e provoca l’entusiasmo più smodato tra i suoi malcapitati colleghi? Ecco, la stessa, memorabile scena l’hanno vissuta in prima persona molti italiani che il 9 dicembre hanno sentito dire le seguenti parole da <ref target="http://www.ilfattoquotidiano.it/2012/12/10/littizzetto-lultima-notizia-prima-delle-televendite/441689/"> Luciana Littizzetto a Che tempo che fa, parlando del ritorno di Silvio Berlusconi</ref>: “Non dico il pudore, che è un sentimento antico, ma una pragmatica sensazione di aver rotto il cazzo?”.</p>
    <p>Il rito liberatorio e catartico, che in diretta tv ha dato voce alla maggioranza degli italiani, ha però fatto arrabbiare molti grigi burocrati televisivi dalle parti di viale Mazzini e, manco a dirlo, nel Pdl. Non potendo accusare la Littizzetto di<hi rend="#b"> lesa maestà</hi>, o almeno non solo, cosa hanno pensato gli zelanti esecutori del volere catodico di <hi rend="#b">Sua Emittenza</hi>? Hanno messo l’accento su quell’espressione (<hi rend="#b">“aver rotto il cazzo”</hi>) così volgare, sguaiata, inappropriata per l’elegantissima televisione italiana. Apriti cielo, allora.</p>
    <p>Il primo a stracciarsi le vesti è l’ineffabile <hi rend="#b">Antonio Verro</hi>, consigliere di amministrazione Rai in quota Pdl, già in passato <hi rend="#i">gargoyle</hi> iracondo messo a tutelare gli interessi di bottega all’ombra del cavallo morente: “L’autonomia editoriale e la libertà di satira rappresentano valori fondamentali per il servizio pubblico ma non si può arrivare a tollerare espliciti insulti in diretta tv di fronte a milioni di persone. Le parole che il 9 dicembre Luciana Littizzetto ha espresso su Berlusconi, di satirico hanno ben poco”, ha tuonato il consigliere. Per poi aggiungere: “Rispetto le idee politiche della Littizzetto anche se diverse dalle mie, ma non credo che la Rai debba diventare il suo megafono o il suo pulpito. Gli artisti, specialmente quelli più pagati e apprezzati dal grande pubblico, dovrebbero comprendere di avere anche maggiori responsabilità nei confronti dei cittadini. Tuttavia a volte, e purtroppo sempre più spesso, sembrano dimenticare quale sia il loro vero ruolo in televisione e finiscono così per trasformarsi in predicatori”. La domanda sorge spontanea: <hi rend="#b">quale sarebbe il ruolo</hi> in televisione di Luciana Littizzetto? <hi rend="#b">E l’autonomia editoriale</hi>? E la <hi rend="#b">libertà di satira</hi> valore fondamentale del servizio pubblico? Niente, Verro predica bene (e manco tanto) e razzola malissimo.</p>
    <p>Dal fortino pidiellino, in pieno riarmo nel ridotto valtellinese del redivivo Cavaliere, si alza l’indignata voce di <hi rend="#b">Giorgio Lainati</hi>, vicepresidente della commissione di Vigilanza: “Ci aspettiamo un immediato intervento del presidente della Rai <hi rend="#b">Tarantola</hi> e del dg <hi rend="#b">Gubitosi</hi> per tutelare la dignità del servizio pubblico e di quei <hi rend="#b">milioni di abbonati non di sinistra</hi> che non hanno esultato per le esternazioni della Littizzetto”. Per la cronaca, Giorgio Lainati, prima di arrivare in Parlamento nel 2001, lavorava per le reti Mediaset.</p>
    <p>Ma Tarantola e Gubitosi, penseranno i nostri ingenui lettori, se ne saranno infischiati delle lagnanze berlusconiane e avranno giustamente glissato sul monologo di un comico in tv, vero? Nemmeno per sogno. Anzi, il direttore generale Gubitosi ha addirittura incontrato il direttore di Raitre <hi rend="#b">Antonio Di Bella</hi>, chiedendo “maggior rispetto e maggiore attenzione nei confronti di tutti gli esponenti politici” e, soprattutto, che vengano evitati gli eccessi. L’eccesso è tutto lì, in quella parola (cazzo), che viene usata come paravento per nascondere i malcelati veri intendimenti di chi ha protestato con così tanta veemenza. Il problema, per lorsignori, non è il membro maschile in sé, ma il fatto che a romperlo, per Luciana Littizzetto, sia Silvio Berlusconi.</p>
    <p>Potevano mancare gli strali moralisti della galassia di microgruppuscoli, osservatori, comitati e compagnia cantando? No, nemmeno per il c…., appunto. E allora beccatevi questo trittico di reazioni timorate di Dio. <hi rend="#b">Antonio Marziale</hi> (presidente dell’Osservatorio sui diritti dei minori, consulente della Commissione parlamentare per l’Infanzia e prezzemolino urlante della domenica televisiva): “Che gli italiani abbiano un animo esacerbato a causa delle vicende politiche è un dato di fatto, ma che sia la comica Luciana Littizzetto a rappresentarne le ragioni con <hi rend="#b">un linguaggio estremamente scurrile</hi>, in fascia protetta e da uno dei canali della Tv di Stato è davvero troppo. Sono sconcertato, non già per il solito linguaggio edulcorato della comica Littizzetto (da notare il termine “comica” usato come diminutio dal sociologo moralista, <hi rend="#i">ndr</hi>), bensì dal costante ed incalzante <hi rend="#b">mancato rispetto delle regole</hi>. Segno evidente e inconfutabile che della tutela dei minori in Italia non interessa a nessuno”. Dite a Marziale che a qualcuno la tutela dei minori interessava così tanto che ha scomodato un funzionario di polizia, di notte, in maniera impropria e mentendo sull’identità della ragazza. <hi rend="#b">Luca Borgomeo</hi>, presidente dell’Aiart, Associazione di telespettatori cattolici (sic!): “La Littizzetto spesso si imbarca in una <hi rend="#b">comicità di basso livello</hi>. Dal servizio pubblico ci aspettiamo qualcosa in più”. Il mitico <hi rend="#b">Moige</hi> (Movimento genitori): “Un <hi rend="#b">linguaggio becero e indecente</hi>, semplicemente da caserma, che non deve essere pagato da noi telespettatori. La Littizzetto sempre più frequentemente sta scivolando in una satira greve e volgare e costantemente <hi rend="#b">ricca di allusioni sessuali</hi> senza alcuna motivazione satirica”.</p>
    <p>Fin qui gli strali di funzionari, politici e “attivisti” di vario genere. E la cosa che fa ridere (o piangere, decidete voi) è che si fa ricorso al più tradizionale sentimento sessuofobico italico per difendere <hi rend="#b">Silvio Berlusconi</hi>. Una barzelletta, insomma. L’ennesima. E purtroppo nemmeno l’ultima, temiamo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>