<doc sitename="Il Fatto Quotidiano" title="Berlusconi condannato a pagare 50mila euro l'ex aggiunto di Milano Alfredo Robledo - Il Fatto Quotidiano" author="F Q" date="2023-01-27" url="https://www.ilfattoquotidiano.it/2023/01/27/berlusconi-condannato-a-pagare-50mila-euro-lex-aggiunto-di-milano-alfredo-robledo/6952172/" hostname="ilfattoquotidiano.it" description="Berlusconi condannato a pagare 50mila euro l'ex aggiunto di Milano Alfredo Robledo. Ecco perché" categories="Giustizia" tags="Alfredo Robledo;Processo Mills;Silvio Berlusconi" fingerprint="ffeb5a61784eea15">
  <main>
    <head rend="h1">Berlusconi condannato a pagare 50mila euro l’ex aggiunto di Milano Alfredo Robledo</head>
    <graphic src="https://st.ilfattoquotidiano.it/wp-content/uploads/2023/01/27/Berlusconi-Robledo-690x362.jpg"/>
    <p>È stato respinto dalla Cassazione il ricorso con il quale l’ex premier Silvio Berlusconi ha contestato la condanna civile a risarcire con <hi rend="#b">50mila euro</hi> l’ex procuratore aggiunto di Milano, Alfredo Robledo per danni da diffamazione, come stabilito dalla Corte di Appello di Brescia nel 2020. I fatti risalgono al 2006 quando, durante una conferenza stampa, l’allora Presidente del Consiglio accusò i pm del processo Mills (Robledo e Fabio De Pasquale) di essersi rifiutati “di fare la giusta rogatoria” alle <hi rend="#b">Bahamas</hi> che, a suo dire, li avrebbe smentiti e li definì “magistrati indegni che con i soldi degli italiani tramano contro il premier nel pieno della campagna elettorale”. Il 13 ottobre 2017 Berlusconi era stato condannato dal Tribunale civile di Brescia e la giudice <hi rend="#b">Laura Frata</hi> motivò che era “documentale” che la rogatoria era stata chiesta e “difetta, pertanto, il presupposto per il legittimo esercizio del diritto di critica”, dando quindi ragione al procuratore che fece causa all’ex premier.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>