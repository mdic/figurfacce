<doc sitename="Il Fatto Quotidiano" title="Tremonti e Napolitano blindano la manovra Sì dall'opposizione: &quot;Ma dopo governo a casa&quot; - Il Fatto Quotidiano" author="Davide Vecchi" date="2011-07-12" url="http://www.ilfattoquotidiano.it/2011/07/12/manovra-approvazione-lampo-entro-domenica-e-piazza-affari-recupera-terreno/144726/" hostname="ilfattoquotidiano.it" description="Giulio Tremonti e Giorgio Napolitano. Il tandem che ha (temporaneamente) portato fuori dalla crisi Piazza Affari e il Paese si è formato quasi per caso, ed esclusivamente per necessità, in mattinata: a Presidente del Consiglio latitante (ha disertato persino la conferenza stampa del Milan), con gli indici della Borsa ancora in caduta libera e i …" categories="Politica" tags="Angela Merkel;Ferruccio Fazio;Giorgio Napolitano;Giulio Tremonti;Pier Carlo Padoan;Renato Schifani;Silvio Berlusconi" fingerprint="eda43e275404c1a5">
  <main>
    <head rend="h1">Tremonti e Napolitano blindano la manovra <lb/> Sì dall’opposizione: “Ma dopo governo a casa”</head>
    <p><graphic src="http://www.ilfattoquotidiano.it/wp-content/uploads/2011/07/small_110703-001403_to020711est_3262.jpg" title="berlusconi_interna"/><hi rend="#b">Giulio Tremonti </hi>e <hi rend="#b">Giorgio Napolitano</hi>. Il tandem che ha (temporaneamente) portato fuori dalla crisi Piazza Affari e il Paese si è formato quasi per caso, ed esclusivamente per necessità, in mattinata: a Presidente del Consiglio latitante (ha disertato persino la conferenza stampa del Milan), con gli indici della Borsa ancora in caduta libera e i premier d’Europa “stupiti” dall’immobilismo del governo, la manovra finanziaria in alto mare e il rischio di un emendamento salva Fininvest. Il ministro dell’Economia, spronato anche dai colleghi dell’Eurofin con lui riuniti a Bruxelles, in mattinata ha lasciato il vertice per rientrare a Roma: “Vado a chiudere i Bilanci dello Stato”. Ed è bastato l’annuncio per “calmare” Piazza Affari. Intanto il Capo dello Stato incontrava i leader dell’opposizione, come <hi rend="#b">Giorgio La Malfa</hi>, per ribadire personalmente l’invito già lanciato due volte nei giorni scorsi alla condivisione e alla responsabilità. Napolitano, inoltre, ha contattato i presidenti dei due rami del Parlamento per sollecitarli ad abbreviare i tempi dell’approvazione della manovra. Così, quando <hi rend="#b">Renato Schifani</hi> ha annunciato che il testo potrà essere votato a Palazzo Madama già giovedì e <hi rend="#b">Gianfranco Fini</hi> ha convocato per domani la capigruppo così da pianificare il lavoro della Camera immediatamente dopo il passaggio al Senato, Piazza Affari ha invertito la tendenza. E’ la conferma, per dirla con <hi rend="#b">Pier Carlo Padoan</hi>, vicesegretario generale Ocse, “che i mercati vogliono risposte dalla politica. E questo vale sia per l’Italia che per l’Europa”.</p>
    <p><hi rend="#b">Ma la risposta politica non è arrivata dal presidente del Consiglio</hi>. Ma dal Capo dello Stato e dal titolare dell’economia. E’ stato sempre Tremonti, nel pomeriggio, a partecipare a un vertice di maggioranza e a incontrare poi i<ref target="http://www.ilfattoquotidiano.it/2011/07/12/manovra-via-libera-dalle-opposizioni-ma-poi-governo-vada-a-casa/144805/"> rappresentanti dell’opposizione incassando la disponibilità a non intralciare i passaggi in aula della manovra</ref>. Tremonti ha ricevuto e discusso gli emendamenti che l’opposizione intende presentare, accogliendone alcuni. Domani incontrerà anche le autonomia locali. In tutto questo Silvio Berlusconi è rimasto in totale e assoluto silenzio. Soltanto con una nota nel primo pomeriggio si è palesato, dopo una settimana di latitanza. “Uniti e coesi nell’interesse comune” perché la crisi “minaccia tutti”,<ref target="http://www.ilfattoquotidiano.it/2011/07/12/crisi-berlusconi-serve-coesione/144757/">recita la nota di Palazzo Chigi</ref>.</p>
    <p>Berlusconi non aveva reagito neanche alla telefonata di <hi rend="#b">Angela Merkel </hi>che gli ha chiesto di abbreviare i tempi di approvazione della manovra, che ha già perso sui mercati un terzo del suo valore. Lo ha riconosciuto anche il ministro <hi rend="#b">Ferruccio Fazio</hi>: “Questa manovra è già stata bruciata”. E se il cancellerie tedesco è arrivato a telefonare al poco stimato Presidente del Consiglio significa che la situazione, vista da oltralpe, è a dir poco grave: un Paese senza guida, abbandonato. “E’ incredibile che non ci siano state reazioni da parte del governo”, commenta facilmente <hi rend="#b">Romano Prodi</hi>. E di fatto <hi rend="#b">Silvio Berlusconi </hi>era chiuso nel silenzio da una settimana. Piazza Affari continuava a registrare record in negativo e sabato il premier ha lasciato Roma per raggiungere la Sardegna e trascorrere il fine settimana a Villa Certosa. E sarebbe riapparso soltanto questa mattina. Ma non a Bruxelles, dove è in corso la riunione dell’Ecofin, o a Palazzo Chigi per accelerare l’approvazione della manovra finanziaria, ma alla conferenza stampa del Milan. Così Merkel ha telefonato al Cavaliere prima e ha poi spronato a un intervento anche <hi rend="#b">Giulio Tremonti</hi>.</p>
    <p>Il ministro dell’economia è riuscito, come detto in tandem con Napolitano, a blindare l’approvazione della manovra in tempi rapidi: già entro venerdì. Il Pd, con <hi rend="#b">Anna Finocchiaro</hi>, ha garantito disponibilità a far passare il provvedimento sia in Senato sia alla Camera. Invocando però “le dimissioni del governo subito dopo”. Anche <hi rend="#b">Romano Prodi</hi> concorda: “Ci vorranno alcuni punti in cui governo e opposizioni dovranno convergere. Una tregua ma non un governissimo, perché non reggerebbe un giorno. E’ necessario un momento di unità e di forza per reagire alle speculazioni. E’ così che l’Italia deve presentarsi”. Infine<hi rend="#b"> Rosy Bindi</hi>: “Il Paese ha bisogno di un governo autorevole e di una maggioranza seria. Invece abbiamo un governo truffaldino e una maggioranza rissosa che insieme hanno provocato un disastro economico e azzerato la credibilità dell’Italia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>