<doc sitename="Il Fatto Quotidiano" title="Processo Ruby, B. in riunione col Pdl: accolto il legittimo impedimento - Il Fatto Quotidiano" author="RQuotidiano" date="2012-06-01" url="http://www.ilfattoquotidiano.it/2012/06/01/processo-ruby-il-pm-la-riunione-del-pdl-non-e-un-impegno-istituzionale/248630/" hostname="ilfattoquotidiano.it" description="Secondo i giudici la riunione dei deputati e senatori del Pdl è un impegno istituzionale e pertanto l’udienza del processo Ruby prevista per oggi è rinviata a causa degli impegni parlamentari di Silvio Berlusconi. Il tribunale di Milano ha accolto la richiesta presentata dai legali dell’ex premier per legittimo impedimento dell’imputato a cui si era opposto …" categories="Giustizia" tags="Antonio Sangermano;Niccolò Ghedini;PDL;Piero Longo;Processo Ruby;Silvio Berlusconi" fingerprint="3bcb4ce99cd13f92">
  <main>
    <head rend="h1">Processo Ruby, B. in riunione col Pdl: accolto il legittimo impedimento</head>
    <p>L'accusa aveva chiesto ai giudici di respingere la richiesta di rinvio presentata nei giorni scorsi dal Cavaliere e dai suoi legali, motivata dall'incontro con gli onorevoli del partito. L'udienza è stata quindi aggiornata all'8 giugno</p>
    <graphic src="https://st.ilfattoquotidiano.it/wp-content/uploads/2012/06/berlusconi-ruby_INTERNA-NUOVA.jpg"/>
    <p>Secondo i giudici la riunione dei deputati e senatori del Pdl è un impegno istituzionale e pertanto l’udienza del processo Ruby prevista per oggi è rinviata a causa degli impegni parlamentari di <hi rend="#b">Silvio Berlusconi</hi>. Il tribunale di Milano ha accolto la richiesta presentata dai legali dell’ex premier per legittimo impedimento dell’imputato a cui si era opposto il <ref target="http://www.ilfattoquotidiano.it/2012/05/30/processo-ruby-berlusconi-invoca-legittimo-impedimento-per-l-udienza/246652/">pm Antonio Sangermano</ref>. Il processo è stato quindi aggiornato all’8 giugno.</p>
    <p>
      <hi rend="#i">Video – Ruby, udienza saltata: B. non risponde</hi>
    </p>
    <p>Il legittimo impedimento non vale, invece, per i suoi difensori, gli avvocati e onorevoli del Pdl<hi rend="#b"> Niccolò Ghedini</hi> e <hi rend="#b">Piero Longo</hi>. Per il tribunale i due, nella loro richiesta, non hanno adeguatemente esposto tutti i quesiti per i quali i loro sostituti non potevano essere presenti oggi in aula, nè hanno specificato il perchè non si sono avvalsi di qualcuno tra i numerosi colleghi di studio. </p>
    <p>“Leggiamo su alcuni quotidiani che la riunione odierna dei gruppi parlamentari Pdl sarebbe stata fissata per consentire il rinvio dell’udienza del processo cosiddetto ‘Ruby’ in corso a Milano. L’ipotesi è palesemente risibile”, hanno dichiarato in una nota prima della decisione dei giudici i due avvocati del Cavaliere, che ricordano: “Dall’inizio dell’anno si sono celebrate a Milano nei confronti di <hi rend="#b">Silvio Berlusconi</hi> oltre 50 udienze nei vari processi e 13 in quello Ruby”. Per i due avvocati si trattava “di un numero straordinario che non ha precedenti, e che ben fa comprendere la situazione. Nessun impedimento è mai stato addotto da Berlusconi, mentre in alcuni casi quali difensori si è concordato uno spostamento di data per impegni non rinviabili con recupero dell’udienza in data subito successiva”. Ghedini e Longo avevano puntualizzato che “in pratica, tolti i festivi, si è tenuta un’udienza ogni due giorni” e che “neppure con imputati detenuti si è mai visto ritmo simile”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>