<doc sitename="Il Fatto Quotidiano" title="Tutto il patrimonio Fininvest La holding di Silvio Berlusconi - Il Fatto Quotidiano" author="RQuotidiano" date="2011-07-09" url="http://www.ilfattoquotidiano.it/2011/07/09/tutto-il-patrimonio-fininvest-la-holding-di-silvio-berlusconi/144208/" hostname="ilfattoquotidiano.it" description="Fininvest è la holding che raggruppa le proprietà della famiglia Berlusconi, ha un patrimonio di 2,5 miliardi e ha registrato utili nel 2010 per 87,1 milioni decidendo però di non versare alcun dividendo ai soci. Solo l’anno prima aveva distribuito cedole per 200 milioni di euro e così la decisione è stata collegata dagli osservatori …" categories="Cronaca" tags="Carlo De Benedetti;Cir;Fininvest;Lodo Mondadori;Mediaset;Mediolanum;Milan;Mondadori;Silvio Berlusconi" fingerprint="acecb04b627f5671">
  <main>
    <head rend="h1">Tutto il patrimonio Fininvest <lb/> La holding di Silvio Berlusconi</head>
    <p><ref target="http://www.ilfattoquotidiano.it/wp-content/uploads/2011/07/small_110215-212901_132228_rom101_ap.jpg"/>Fininvest è la holding che raggruppa le proprietà della famiglia Berlusconi, ha un patrimonio di 2,5 miliardi e ha registrato utili nel 2010 per 87,1 milioni decidendo però di non versare alcun dividendo ai soci. Solo l’anno prima aveva distribuito cedole per 200 milioni di euro e così la decisione è stata collegata dagli osservatori all’imminente decisione sul <graphic src="http://www.ilfattoquotidiano.it/wp-content/uploads/2011/07/small_110215-212901_132228_rom101_ap.jpg" title="Silvio_Marina_Berlusconi_interna"/></p>
    <p><hi rend="#b">Lodo Mondadori</hi>: anche dieci giorni fa, approvando i dati di bilancio, la finanziaria aveva però ribadito la convinzione che non ci fosse proprio alcun danno da risarcire, decidendo di non accantonare alcuna cifra per la vicenda.</p>
    <p>L’intero gruppo che fa capo a Fininvest conta su ricavi per ben 5,8 miliardi e utili per 160,1 milioni. A fine anno aveva un indebitamento netto di 1,3 miliardi. La holding controlla il 39% di <hi rend="#b">Mediaset</hi>, il 50% di <hi rend="#b">Mondadori</hi>, il 36% di <hi rend="#b">Mediolanum</hi>, oltre al <hi rend="#b">Milan</hi> (100%) e al <hi rend="#b">Teatro Manzoni</hi> (100%). Fa capo alla finanziaria anche la quota del 2% di Mediobanca, il “salotto buono” della finanza milanese: l’1% è conferito al patto di sindacato, e per la famiglia partecipa il presidente Fininvest <hi rend="#b">Marina Berlusconi</hi>, consigliere anche dell’istituto di Piazzetta Cuccia. Fininvest ha poi il 24% di <hi rend="#b">Molmed</hi>, lo spin off quotato del San Raffaele attivo nella ricerca oncologica, e il 2,06% di <hi rend="#b">Aedes</hi>.</p>
    <p>La famiglia Berlusconi controlla Fininvest tramite otto finanziarie, denominate tutte <hi rend="#b">Holding Italiana</hi>, ma con diversa numerazione. Inizialmente queste ‘scatolè erano ben 22, ridotte a otto dopo l’ultimo riassetto del 2004. Il controllo fa sempre capo a Berlusconi con il 63% del capitale (tramite la Holding Italiana Prima, Seconda, Terza e Ottava). I figli del primo matrimonio Marina (è anche presidente Mondadori) e <hi rend="#b">Piersilvio</hi> (vice presidente Mediaset) hanno una quota del 7,65% a testa (rispettivamente attraverso le holding Quarta e Quinta). Nell’estate del 2005 anche i figli di secondo letto, <hi rend="#b">Barbara, Eleonora </hi>e<hi rend="#b"> Luigi</hi>, hanno ricevuto una quota del patrimonio e hanno attualmente il 21,4% di Fininvest (attraverso la holding Quattordicesima).</p>
    <p>Tra le vicende famigliari, resta intanto ancora aperta la causa di separazione tra Berlusconi e <hi rend="#b">Veronica Lario</hi>, e con essa ogni eventuale impatto sul patrimonio di famiglia. Nella vicenda del Lodo Mondadori, Fininvest ha ottenuto di congelare il risarcimento alla Cir di <hi rend="#b">Carlo De Benedetti</hi>, almeno fino all’esito del processo d’appello, presentando nel dicembre 2009 una fideiussione per 806 milioni di euro garantita da Intesa Sanpaolo e controgarantita da <hi rend="#b">Unicredit, Mps</hi> e <hi rend="#b">Popolare di Sondrio</hi>. Tecnicamente la fideiussione scadeva in aprile ma nel frattempo è stata rinnovata in attesa della sentenza. Nel bilancio 2009 Fininvest spiegava di non aver presentato alcuna garanzia o pegno per la fideiussione, “anche in considerazione del valore del patrimonio netto contabile della capogruppo, del valore economico dello stesso ed infine del merito di credito conosciuto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>