<doc sitename="Il Fatto Quotidiano" title="I deputati Pdl vogliono commissione d'inchiesta sulla trattativa Stato-mafia - Il Fatto Quotidiano" author="RQuotidiano" date="2012-08-08" url="http://www.ilfattoquotidiano.it/2012/08/08/deputati-pdl-vogliono-commissione-dinchiesta-sulla-trattativa-stato-mafia/320477/" hostname="ilfattoquotidiano.it" description="Pietro Cannella e Massimo Corsaro, entrambi del Pdl, hanno chiesto ufficialmente che il Parlamento apra una commissione di inchiesta per fare luce sulla “presunta trattativa tra Stato e mafia a cavallo delle stragi di Capaci e di Via d’Amelio e sulla liberazione di 300 mafiosi dal carcere duro” previsto dall’articolo 41 bis del regolamento carcerario. …" categories="Mafie" tags="Marcello Dell’Utri;Massimo Corsaro;PDL;Silvio Berlusconi;Trattativa Stato-Mafia" fingerprint="e981753b47830933">
  <main><head rend="h1">I deputati Pdl vogliono commissione d’inchiesta sulla trattativa Stato-mafia</head><graphic src="https://st.ilfattoquotidiano.it/wp-content/uploads/2012/08/massimo-corsaro_interna-nuova.jpg" alt="Massimo Corsaro"/><p><hi rend="#b">Pietro Cannella</hi> e <hi rend="#b">Massimo Corsaro</hi>, entrambi del <hi rend="#b">Pdl</hi>, hanno chiesto ufficialmente che il Parlamento apra una <hi rend="#b">commissione di inchiesta</hi> per fare luce sulla “<ref target="http://www.ilfattoquotidiano.it/2012/07/05/trattativa-e-colle-tremonti-al-grande-burattinaio-vuoi-intercettazioni/285390/">presunta trattativa tra Stato e mafia</ref> a cavallo <ref target="http://www.ilfattoquotidiano.it/2012/03/08/strage-damelio-inchiesta-quattro-nuovi-arresti-anche-boss-madonia/196119/">delle stragi di Capaci e di Via d’Amelio </ref>e sulla liberazione di 300 mafiosi dal carcere duro” previsto dall’articolo 41 bis del regolamento carcerario. I due, durante una conferenza stampa a palazzo Montecitorio a cui ha partecipato<ref target="http://www.ilfattoquotidiano.it/2012/08/08/trattativa-meloni-anche-pdl-vuole-commissione-inchiesta-su-morte-borsellino"> anche l’ex ministro Giorgia Meloni</ref>, fanno sapere di non avere “alcun imbarazzo politico” per il fatto che si siano </p><p><ref target="http://www.ilfattoquotidiano.it/2011/11/24/trattativa-stato-mafia-marcello-dellutri-indagato-palermo/172924/">chiamati in causa più volte</ref></p><hi rend="#b">Silvio Berlusconi</hi>e<ref target="http://www.ilfattoquotidiano.it/2011/11/24/trattativa-stato-mafia-marcello-dellutri-indagato-palermo/172924/">Marcello Dell’Utri</ref>.<p>L’ inchiesta, hanno continuato gli onorevoli, “non può e non vuole sovrapporsi” con quella condotta da tempo dalla <hi rend="#b">commissione antimafia</hi>: il suo ambito “sarebbe più strettamente politico-istituzionale” e riguarderebbe il comportamento degli organi dello Stato, “in primis presidente del Consiglio e ministri dell’epoca”. Nella presentazione del provvedimento la chiave “politica-istituzionale” è quella principale, ribadiscono i deputati. E’ necessario infatti “fare luce sulle vere responsabilità dei governi e degli esponenti dei primi anni Novanta. Alcuni protagonisti di quelle vicende sono venuti a mancare,ma ce ne sono altri che all’epoca erano al Viminale e a Palazzo Chigi e che hanno il dovere di dare un tributo alla verità, alla memoria di Paolo Borsellino e di tutti i martiri della lotta alla mafia”.</p><p>La spinta a questa richiesta, ha spiegato Cannella, “è arrivata dopo avere partecipato, all’ultima<ref target="http://www.ilfattoquotidiano.it/2012/07/19/il-suicidio-borsellino/298870/"> fiaccolata che si è tenuta a Palermo il 19 luglio</ref>. Abbiamo ora l’occasione di lasciare una traccia e un contributo alla verità chiedendo al Parlamento di scrivere una pagina importante della storia di una fase buia e poi questo può essere il modo migliore per ricordare il sacrificio dei due giudici e di tutte le vittime della mafia”.</p><p>Corsaro ha sottolineato che non si tratta, “ di una iniziativa direttamente politica”, l’importante ha continuato è che sia fatto un “definitivo approfondimento” affinché si possa togliere il “più recondito dubbio che lo Stato abbia potuto abbassare la guardia o peggio venire a patto con chi ha realizzato quelle morti cruenti”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>