<doc sitename="Il Fatto Quotidiano" title="Berlusconi: &quot;Se la sinistra tornasse al potere saremmo tutti meno liberi&quot; - Il Fatto Quotidiano" author="RQuotidiano" date="2011-05-10" url="http://www.ilfattoquotidiano.it/2011/05/10/berlusconi-se-la-sinistra-tornasse-al-potere-saremmo-tutti-meno-liberi/110159/" hostname="ilfattoquotidiano.it" description="“Pensa a come saremo tutti meno liberi se la sinistra ritornasse al potere e mettesse in atto i programmi che essa stessa ha annunciato”. Lo afferma il presidente del Consiglio, Silvio Berlusconi, in un video messaggio su youtube linkato sul sito del Popolo della Libertà. Ecco il messaggio integrale. Il 15 e 16 maggio fai …" categories="Politica" tags="Amministrative;Governo;PDL;Silvio Berlusconi;Sinistra" fingerprint="6eb35625796bc125">
  <main>
    <head rend="h1">Berlusconi: “Se la sinistra tornasse al potere saremmo tutti meno liberi”</head>
    <p>“Pensa a come saremo tutti meno liberi se la sinistra ritornasse al potere e mettesse in atto i programmi che essa stessa ha annunciato”. Lo afferma il presidente del Consiglio, Silvio Berlusconi, in un video messaggio su youtube linkato sul sito del Popolo della Libertà. Ecco il messaggio integrale.</p>
    <p>La sinistra – aggiunge il premier – “reintrodurrebbe l’Ici che noi abbiamo abrogato, raddoppierebbe l’imposta sul reddito dei Bot e dei Cct dal 12,5 al 25% e anche quella sui dividendi delle azioni, introdurrebbe una imposta sul patrimonio delle famiglie, anche sulle abitazioni piccole, consentirebbe le intercettazioni a tappeto soprattutto utilizzandole per accanirsi contro i suoi avversari politici”.</p>
    <p>“Lascerebbe – prosegue – le frontiere spalancate agli immigrati clandestini con l’obiettivo di concedere in 5 anni il voto agli extracomunitari e spostare a suo vantaggio la bilancia elettorale”.</p>
    <p>“Il tentativo di Fini e delle sinistre di rovesciare il governo non è solo fallito ma, grazie a loro si è costituita ad una nuova maggioranza che è oggi più esile nei numeri ma più coesa di prima. Abbiamo la possibilità di governare e realizzare quelle riforme dell’architettura istituzionale dello Stato, della Giustizia e che finora prima per l’ostruzionismo di Casini poi di Fini non eravamo riusciti a realizzare”.</p>
    <p>“Sono convinto, invece, che riusciremo in questo nostro disegno entro la fine della legislatura e respingeremo con la politica dei fatti gli attacchi, gli insulti e le menzogne che le opposizioni e le toghe militanti della sinistra continuano a seminare contro di noi sui giornali e sulle tv. Per tutte queste ragioni vota e fai votare per il Pdl – conclude Berlusconi – Sceglierai così un buon sindaco per le amministrazione e rafforzerai anche il nostro governo che continuerà a garantire la difesa dei tuoi interessi, dei tuoi diritti e della tua libertà”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>