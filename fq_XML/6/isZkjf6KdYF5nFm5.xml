<doc sitename="Il Fatto Quotidiano" title="A Monza scende in campo la lista &quot;più giovane d'Italia&quot;: solo candidati tra 18 e 24 anni - Il Fatto Quotidiano" author="Olga Fassina" date="2012-04-21" url="http://www.ilfattoquotidiano.it/2012/04/21/monza-scende-campo-lista-giovane-ditalia-solo-candidati-under/205994/" hostname="ilfattoquotidiano.it" description="In un Paese in cui la politica è per lo più mestiere da «navigati» over 50, loro certamente sono un’eccezione: tutti assieme come età media contano ventuno anni e mezzo. E non a caso si definiscono la lista civica candidata alle elezioni amministrative più giovane d’Italia. PrimaVeraMonza, nata un anno fa come associazione e poi …" categories="Politica" tags="Elezioni Amministrative 2012;Silvio Berlusconi" fingerprint="a9c13d0d893f50b5">
  <main>
    <head rend="h1">A Monza scende in campo la lista “più giovane d’Italia”: solo candidati tra 18 e 24 anni</head>
    <p>L'associazione PrimaVeraMonza si presenta alle amministrative di maggio, collegata a un candidato sindaco trentenne. Programma: tagli agli sprechi e wireless. Prossima iniziativa, un "cash mob" per aiutare i commercianti in crisi</p>
    <p><ref target="http://www.ilfattoquotidiano.it/wp-content/uploads/2012/04/PrimaveraMonza_interna.jpg"/>In un Paese in cui la politica è per lo più mestiere da «navigati» over 50, loro certamente sono un’eccezione: tutti assieme come età media contano ventuno anni e mezzo. E non a caso si definiscono la lista civica candidata alle elezioni amministrative più giovane d’Italia. PrimaVeraMonza, nata un anno fa come associazione e poi scesa in campo alle elezioni per il rinnovo del Comune a Monza, ha la particolarità di essere uno schieramento formato interamente da studenti. Ventuno sono i candidati in lista che aspirano a un posto in Consiglio comunale: la più piccola ha 18 anni, il più grande 24 e anche il loro candidato sindaco, <graphic src="http://www.ilfattoquotidiano.it/wp-content/uploads/2012/04/PrimaveraMonza_interna.jpg" title="PrimaveraMonza_interna"/></p>
    <p><hi rend="#b">Paolo Piffer</hi>, che fa parte della lista civica associata CambiaMonza (età media 30 anni), educatore nel carcere cittadino, ha appena 32 anni.</p>
    <p>Pochissimi, considerando gli standard italiani, eppure guai a parlare con loro solo di giovani. «Non ci rivolgiamo per forza ai nostri coetanei, anche se è naturale che capiamo maggiormente le loro esigenze – spiega il referente di PrimaVeraMonza <hi rend="#b">Matteo Raimondi</hi>, studente di giurisprudenza – Guardiamo anche ai 50enni delusi dalla politica tradizionale e offriamo risposte serie e concrete». Basta scorrere il loro programma per notare che fanno sul serio e che tra le loro idee ci sono elementi molto innovativi, che guardano alla multimedialità e al rinnovamento. «Taglio agli sprechi, ma non solo a parole, con informatizzazione della macchina pubblica, introduzione di servizi on line e del wireless gratuito per gli studenti in alcuni punti della città – enuncia Paolo Piffer – Abbiamo guardato anche all’esperienza degli altri paesi europei e parlato con esperti, non a caso l’unico adulto con noi è un professore dell’Università Cattolica e possiamo dire che sarebbe fattibile sfruttare le cascate del fiume Lambro che passa a Monza per produrre energia pulita».</p>
    <p>Anche le loro iniziative sono decisamente nuove rispetto alle tradizionali campagne elettorali e non prevedono solo comizi, striscioni e «santini». Per sostenere il commercio cittadino in crisi, per esempio, sabato 21 aprile i ragazzi hanno in programma <ref target="http://www.ilfattoquotidiano.it/2012/04/14/negozio-segreto-dove-acquistare-nasce-cash/204529/">un cash mob</ref>: si ritroveranno tutti in centro e si avvieranno in gruppo verso una saracinesca in difficoltà facendo un acquisto simbolico da 5 euro. Tra le loro iniziative c’è anche una corsa provocatoria <ref target="http://www.ilfattoquotidiano.it/2012/03/22/monza-pdl-lega-divisi-bocciata-definitivamente-milano-berlusconi/199318/">al terreno della Cascinazza di proprietà di Paolo Berlusconi, che i ragazzi chiedano venga mantenuto a verde e non reso edificabile</ref>. Qualche mese fa avevano invece «occupato» (ma con regolare permesso) le aree di sosta facendole rivivere con eventi ludici e culturali, guardando anche in quel caso alle manifestazioni già esistenti all’estero.</p>
    <p>E come mai, viene da chiedersi, hanno scelto di lasciare pub e divertimenti per mettersi anima e corpo nella campagna elettorale? «Perché non ne possiamo più dei vecchi della politica che dicono che bisogna lasciare spazio ai giovani e poi non si fanno mai da parte, speriamo che realtà come la nostra nascano in tutta Italia – hanno spiegato sorridendo – Vogliamo cambiare davvero le cose e sentiamo che c’è bisogno di qualcuno che scardini i vecchi meccanismi della politica con idee buone ed entusiasmo. Se gli altri partiti sono la torta della grande distribuzione e i grillini quella della pasticceria, noi siamo la torta fatta in casa dalla nonna».</p>
    <p>
      <ref target="http://www.ilfattoquotidiano.it/amministrative-2012-speciale-ilfattoquotidiano/">Mille Comuni al voto, vai allo Speciale amministrative di ilfattoquotidiano.it</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>