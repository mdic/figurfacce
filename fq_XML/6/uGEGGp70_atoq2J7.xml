<doc sitename="Il Fatto Quotidiano" title="Elezioni, Berlusconi a comizio al PalasharpCaos per la contestazione di un pensionato - Il Fatto Quotidiano" author="RQuotidiano" date="2011-05-08" url="http://www.ilfattoquotidiano.it/2011/05/08/elezioni-berlusconi-a-comizio-al-palasharpcaos-per-la-contestazione-di-un-pensionato/109869/" hostname="ilfattoquotidiano.it" description="Dal palco del Palasharp di Milano Silvio Berlusconi non ha dovuto affrontare solo una platea semivuota. A metà del suo discorso a sostegno del sindaco uscente del Pdl, Letizia Moratti, il presidente del Consiglio sta parlando di pensioni. Quando un uomo gli urla: “Ladri”. E’ Vincenzo Michelini, pensionato di 70 anni, contestatore abituale del premier. …" categories="Politica" tags="Amministrative;Elezioni;Elezioni 2011;Letizia Moratti;Milano;Silvio Berlusconi" fingerprint="7dadc2bdd01ec33d">
  <main>
    <head rend="h1">Elezioni, Berlusconi a comizio al Palasharp<lb/>Caos per la contestazione di un pensionato</head>
    <p>Dal palco del <hi rend="#b">Palasharp </hi>di Milano <hi rend="#b">Silvio Berlusconi </hi>non ha dovuto affrontare solo una platea semivuota. A metà del suo discorso a sostegno del sindaco uscente del Pdl, <hi rend="#b">Letizia Moratti</hi>, il presidente del Consiglio sta parlando di pensioni. Quando un uomo gli urla: “Ladri”. E’ <hi rend="#b">Vincenzo Michelini</hi>, pensionato di <hi rend="#b">70 anni</hi>, contestatore abituale del premier. Nei lunedì di udienze al premier, Michelini è davanti al Tribunale meneghino per opporsi ai fan del presidente. “Ci vediamo fuori” è la risposta di Berlusconi all’uomo. Ma poi precisa: non per fare a botte, ma per spiegarsi. “A noi liberali non passerebbe per la testa di disturbare una comunicazione di un leader della sinistra – riprende il Cavaliere dal palco – E’ la dimostrazione di quanto siete illiberali”. Per poi aggiungere, rivolto agli uomini della sicurezza: “Prego di provvedere”.</p>
    <p>Il pensionato viene preso di peso, sollevato e trascinato fuori dal Palasharp. Una volta dietro le tende nere gli agenti spingono a terra l’uomo e lo circondano. Ci sono grida e attimi di tensione fino all’intervento di alcuni carabinieri che fanno sedere l’uomo e lo identificano. Nel caos generale, anche un giornalista di La 7 viene strattonato e allontanato, forse perché scambiato per il contestatore a cui si stava avvicinando.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>