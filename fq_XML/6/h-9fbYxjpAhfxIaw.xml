<doc sitename="Il Fatto Quotidiano" title="Nomine nel cda Rai e giustizia: Berlusconi chiede garanzie a Mario Monti - Il Fatto Quotidiano" author="RQuotidiano" date="2012-02-23" url="http://www.ilfattoquotidiano.it/2012/02/23/nomine-giustizia-berlusconi-chiede-garanzie-mario-monti/193232/" hostname="ilfattoquotidiano.it" description="Europa e crisi. Ma soprattutto Rai, giustizia e lavoro. Questi i temi al centro della colazione di lavoro tenutasi ieri tra il premier Mario Monti e il suo predecessore Silvio Berlusconi, con quest’ultimo accompagnato da una delegazione composta dal segretario del Pdl Angelino Alfano e dall’onnipresente Gianni Letta. Al termine dell’incontro, bocche cucite e tanta …" categories="Politica" tags="Angelino Alfano;Gianni Letta;Giustizia;Lorenza Lei;Mario Monti;Palazzo Chigi;Paola Severino;Pier Luigi Bersani;Rai;Riforme;Silvio Berlusconi" fingerprint="fda96c34df4a4c3d">
  <main>
    <head rend="h1">Nomine nel cda Rai e giustizia: Berlusconi chiede garanzie a Mario Monti</head>
    <p><ref target="http://www.ilfattoquotidiano.it/wp-content/uploads/2012/01/berlusconi_monti_interna.jpg"/>Europa e crisi. Ma soprattutto Rai, giustizia e lavoro. Questi i temi al centro della colazione di lavoro tenutasi ieri tra il premier <graphic src="http://www.ilfattoquotidiano.it/wp-content/uploads/2012/01/berlusconi_monti_interna.jpg" title="berlusconi_monti_interna"/></p>
    <p><hi rend="#b">Mario Monti</hi>e il suo predecessore</p>
    <p><hi rend="#b">Silvio Berlusconi</hi>, con quest’ultimo accompagnato da una delegazione composta dal segretario del Pdl</p>
    <p><hi rend="#b">Angelino Alfano</hi>e dall’onnipresente</p>
    <p><hi rend="#b">Gianni Letta</hi>. Al termine dell’incontro, bocche cucite e tanta pretattica. Eppure i particolari della riunione sono trapelati ugualmente. In estrema sintesi, il Cavaliere avrebbe ‘garanzie’ al capo del governo su alcune questioni. Innanzitutto sulla televisione pubblica. A fine marzo, infatti, scade il mandato triennale del consiglio di amministrazione di viale Mazzini e Berlusconi vuole avere assicurazioni sulle nomine che spettano al governo. In tal senso, il padre del Pdl vorrebbe ‘metterci bocca’ o almeno avere una sorta di ‘ricompensa’ per il fatto di aver sostenuto sin qui l’operato di Monti. Una richiesta per due nomi: quello dell’attuale dg Lorenza Lei (il desiderio è una riconferma nel nuovo cda) e quello del futuro presidente della tv pubblica, su cui ci sarà da discutere.</p>
    <p>Stesso discorso per quanto riguarda la riforma della <hi rend="#b">giustizia</hi>, al cui interno Berlusconi vorrebbe fosse inserito almeno uno dei suoi mantra, ovvero quello della separazione delle carriere. La questione, tuttavia, non è mai entrata nel novero delle ipotesi prospettate dal Guardasigilli <hi rend="#b">Paola Severino</hi>, motivo per cui il Cavaliere ha chiesto una correzione di rotta all’esecutivo, che invece sarà sostenuto senza se e senza ma per quanto riguarda la rivoluzione del mercato del <hi rend="#b">lavoro</hi>. Il Pdl, infatti, ha garantito a Mario Monti un appoggio ampio e incondizionato, quasi una delega in bianco sull’azione del governo, specie se questo metterà a punto una riforma non condizionata dalle barriere dei sindacati e dall’articolo 18, che rende ancor più rigido il mondo del lavoro in uscita. La speranza del Cavaliere, del resto, è un cambiamento del sistema lavorativo che metta in grande difficoltà la sinistra parlamentare, tanto da creare spaccature e divisioni all’interno del vecchio avversario: il Partito democratico di <hi rend="#b">Pier Luigi Bersani</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>