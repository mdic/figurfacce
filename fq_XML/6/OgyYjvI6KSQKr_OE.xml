<doc sitename="Il Fatto Quotidiano" title="Nel giorno dei veleni, la festa del Pdl: a Mirabello pesano le assenze (video) - Il Fatto Quotidiano" author="Emiliano Liuzzi" date="2011-07-07" url="http://www.ilfattoquotidiano.it/2011/07/07/nel-giorno-dei-veleni-la-festa-del-pdl-a-mirabello-pesano-le-assenze/143786/" hostname="ilfattoquotidiano.it" description="Due ministri, quello della Difesa e dell'Interno (La Russa e l'ospite alleato leghista Maroni), un ex ministro (alla Cultura, Sandro Bondi)" categories="Emilia Romagna" tags="Angelino Alfano;Filippo Berselli;Forza Italia;Futuro e Libertà;Gianfranco Fini;Giorgio Almirante;Giulio Tremonti;Ignazio La Russa;Lega;Lodo Mondadori;Maurizio Gasparri;PDL;Pontida;Regione Emilia Romagna;Roberto Formigoni;Roberto Maroni;Sandro Bondi;Silvio Berlusconi" fingerprint="9fcd61aff90c902d">
  <main>
    <head rend="h1">Nel giorno dei veleni, la festa del Pdl: a Mirabello pesano le assenze (video)</head>
    <p><ref target="http://www.ilfattoquotidiano.it/wp-content/uploads/2011/07/mirabello_pp_er.jpg"/>Due ministri, quello della <graphic src="http://www.ilfattoquotidiano.it/wp-content/uploads/2011/07/mirabello_pp_er.jpg" title="mirabello_pp_er"/></p>
    <p><hi rend="#b">Difesa</hi>e dell’</p>
    <p><hi rend="#b">Interno</hi>(</p>
    <p><hi rend="#b">La Russa</hi>e l’ospite alleato leghista</p>
    <p><hi rend="#b">Maroni</hi>), un ex ministro (alla Cultura,</p>
    <p><hi rend="#b">Sandro Bondi</hi>) e un sottosegretario come</p>
    <p><hi rend="#b">Maurizio Gasparri</hi>, oltre al coordinatore regionale,</p>
    <p><hi rend="#b">Filippo Berselli</hi>e al presidente della Regione Lombardia,</p>
    <p><hi rend="#b">Formigoni</hi>. Lo stato maggiore di un partito, quello del Popolo delle libertà, riunito (da non confondere con unito) e neppure centocinquanta persone ad ascoltarli.</p>
    <p>La crisi del <hi rend="#b">Pdl</hi>, nel giorno dei veleni sul <hi rend="#b">Lodo Mondadori</hi>, si mostra in tutta la sua crudità a <hi rend="#b">Mirabello</hi>, paese della pianura padana vicino a <hi rend="#b">Modena, Ferrara e Bologna</hi>, nel cuore rosso sbiadito dell’<hi rend="#b">Emilia</hi>, paesello che fu terra del <hi rend="#b">Movimento sociale</hi> che qui portava migliaia di persone, nello stesso Mirabello in cui nel 1985, per raggiunti limiti di età, <hi rend="#b">Almirante</hi> passò il testimone al suo delfino, <hi rend="#b">Gianfranco Fini</hi>. E fu sempre qui (il caso vuole che sia il paese natale della mamma del presidente della Camera) che lo scorso anno Fini battezzò<hi rend="#b"> Futuro e libertà </hi>e segno lo strappo che ancora oggi riesce a far barcollare un governo tremulo.</p>
    <graphic src="https://img.youtube.com/vi/T-YDcvTDqC8/maxresdefault.jpg"/>
    <p>Oggi doveva essere il Pdl simbolicamente a riprendersi il luogo dei significati, ma in termini di pubblico non si è verificato niente di tutto questo. Più che le presenze si notano le assenze, quella di <hi rend="#b">Giulio Tremonti</hi>, non motivata, e quella del presidente del consiglio <hi rend="#b">Silvio Berlusconi</hi> che, in genere, in queste kermesse, ritrova lo smalto dei giorni migliori.</p>
    <p>Parole, tante, e sul gioco di parole si fonda la festa: “Come può uno scoglio”, la tavola rotonda di oggi, “Non sarà un’avventura” quella di domani e “Chiamale emozioni”, sabato e “Sì, viaggiare”, domenica. Parole di <hi rend="#b">Battisti e Mogol</hi>. Parole come quelle di La Russa che sale sul palco e dice: “Vinceremo le elezioni nel 2013. Siamo pronti a superare qualsiasi scoglio. E non c’era posto migliore se non quello di Mirabello per affermarlo”.</p>
    <p>Centocinquanta persone e volti tesi. Tutto sembra meno che una festa. E non potrebbe essere altrimenti, visto quello che accade.</p>
    <p>“Noi abbiamo una forte leadership”, spiega La Russa, “ma abbiamo un futuro, e <hi rend="#b">Alfano</hi>, domani, sarà la dimostrazione di questo. Perché la sua non sarà un’avventura. E questo non poteva essere luogo migliore”. Ma anche nello squillo della voce non è lo stesso La Russa di sempre. Si infiamma meglio davanti alle telecamere. E non sorride Sandro Bondi, arrivato con la sua giovane moglie, senza più nemmeno la scorta.</p>
    <p>La prima uscita, quella di Bondi, dopo essere stato defenestrato senza un grazie, massacrato come ministro e coordinatore del partito. Tocca proprio a Bondi parlare dello stato di salute del partito, delle innegabili difficoltà. “Una domanda non facile”, dice l’ex poeta, ministro e coordinatore. “La rottura con Fini è stata una scissione dolorosa, se ci fosse stata avrebbe avuto un epilogo (dice così, poi si corregge con la parola evoluzione <hi rend="#i">ndr</hi>) diverso. Tutti abbiamo cercato di scongiurare quella scissione. Ma il confronto con Fini, a volte duro, era perché volevamo un confronto democratico”.</p>
    <p>Il poeta Bondi a ruota libera, d’altronde è anche la sua festa. Dunque nessuna domanda scomoda, né prima né dopo.</p>
    <p>Ma Bondi non resiste. Non ce la fa a non idolatrare Berlusconi. Più forte di lui. “Siamo arrivati ad avere questa forza grazie a Berlusconi. Il vento di cambiamento c’è stato. Innegabile. Ma dovremmo raccogliere questa sfida”. Applauso timido.</p>
    <p>Un lungo applauso, invece, e addirittura un bis, introduce il ministro dell’Interno Roberto Maroni: “L’alleanza <hi rend="#b">Lega Forza Italia e Lega Pdl </hi>sia stato e sia un fattore di innovazione. Ma la spinta <hi rend="#b">non si è assolutamente esaurita</hi>. Siamo alla fine del processo federalista? Nemmeno. Il processo ha un inizio, un percorso e un termine. Passare da uno Stato iper centralista come quello italiano è lungo e faticoso. Dunque non sono insoddisfatto di quello che abbiamo ottenuto”.</p>
    <p>Stanco, rosso di una recente scottatura al sole, Maroni parla, ma Mirabello non è <hi rend="#b">Pontida</hi>. Le frasi a effetto le tiene nel cassetto. Salva l’alleanza Maroni? Diciamo che ne accenna, ma non ne parla. Sa bene che l’evoluzione sarà lunga. “Andiamo nella direzione giusta, io sono ottimista”, dice. E poi: “I giornali scrivono che il governo è sotto l’egemonia della Lega, ma non è così. Noi discutiamo, abbiamo opinioni diversi, ma l’intesa la troviamo sempre. Non è una coalizione litigiosa, ma che discute”.</p>
    <p>Poi chiude: “La fase politica del centrodestra può cambiare gli uomini, ma <hi rend="#b">non l’ideale comune</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>