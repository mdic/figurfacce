<doc sitename="Il Fatto Quotidiano" title="La Camera approva il decreto Milleproroghe. Confermata la fiducia al Governo - Il Fatto Quotidiano" author="RQuotidiano" date="2012-01-26" url="http://www.ilfattoquotidiano.it/2012/01/26/camera-approva-decreto-milleproroghe-confermata-fiducia-governo/186652/" hostname="ilfattoquotidiano.it" description="La Camera approva il decreto legge Milleproroghe, confermando la fiducia al Governo. 469 i voti favorevoli, 74 i contrari e 5 gli astenuti. Martedì il documento sarà sottoposto al voto finale in Senato. Si tratta della quinta fiducia ottenuta dal Governo Monti, da quando si è insediato. Le prime due, quelle programmatiche, le ha ottenute …" categories="Politica" tags="Decreto Milleproroghe;Governo;Massimo Polledri;Pier Luigi Bersani;Silvana Mura;Silvio Berlusconi" fingerprint="95cd5063f9bac02e">
  <main>
    <head rend="h1">La Camera approva il decreto Milleproroghe. Confermata la fiducia al Governo</head>
    <p><ref target="http://www.ilfattoquotidiano.it/wp-content/uploads/2011/11/monti_fiducia_camera_interna.jpg"/>La Camera approva il decreto legge <graphic src="http://www.ilfattoquotidiano.it/wp-content/uploads/2011/11/monti_fiducia_camera_interna.jpg" title="monti_fiducia_camera_interna"/></p>
    <p><hi rend="#b">Milleproroghe</hi>, confermando la fiducia al Governo. 469 i voti favorevoli, 74 i contrari e 5 gli astenuti. Martedì il documento sarà sottoposto al voto finale in Senato.</p>
    <p>Si tratta della quinta fiducia ottenuta dal <hi rend="#b">Governo Monti</hi>, da quando si è insediato. Le prime due, quelle programmatiche, le ha ottenute il 17 e il 18 novembre dello scorso anno segnando (con 281 sì al Senato e 556 alla Camera) il record dei consensi mai ottenuti prima da un Esecutivo. Negli altri due voti di fiducia, chiesti in occasione della manovra a dicembre, alla Camera aveva ottenuto 495 sì, 88 no, 4 astenuti e al Senato 257 sì, 41 no e 0 astenuti.</p>
    <p>E l’Italia dei Valori ha votato negativamente proprio contro la richiesta di “fiducia. Questo è un voto in cui si chiede non di dare un giudizio di merito sul provvedimento – ha dichiarato <hi rend="#b">Silvana Mura</hi>, parlamentare <hi rend="#b">Idv,</hi> in Aula – ma di schierarsi politicamente. La maggioranza divisa ha imposto al governo questo voto. Noi non bocciamo tanto il Governo quanto la maggioranza politica che lo sostiene”.</p>
    <p>Voto contrario anche dalla <hi rend="#b">Lega Nord</hi> con il deputato <hi rend="#b">Massimo Polledri </hi>che motiva dicendo che “questo è un provvedimento alla <hi rend="#b">Cirino Pomicino</hi> che è diventato un prezioso consigliere di Monti: un pò di aumenti qua, qualche tassa là e il gioco è fatto. Monti – ha aggiunto Polledri- non è il comandante della nave, se mai è un ‘secondo’. A governare la nave sono <hi rend="#b">Angela Merkel</hi> e <hi rend="#b">Nicholas Sarkozy</hi>. Tassisti, notai, camionisti vi hanno già detto no”.</p>
    <p>Soddisfazione, invece, nelle file del Pd. <hi rend="#b">Pierluigi Bersani</hi> in particolare rivendica la correzione nel decreto delle norme sulle pensioni come un successo personale del suo partito. E’ un “nostro risultato”, ha detto, aggiungendo: “Nell’insieme è stato svolto un lavoro parlamentare buono”. Ed anche il leader del Pdl <hi rend="#b">Silvio Berlusconi</hi> ha abbandonato l’Aula dichiarando che “chi è stato responsabile dando il suo sostegno al governo non può tirarsi indietro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>