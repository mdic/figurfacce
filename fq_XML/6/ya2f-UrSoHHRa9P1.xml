<doc sitename="Il Fatto Quotidiano" title="Bossi: &quot;Rischio crisi? Non fatevi illusioni&quot;Domani appuntamento con Berlusconi - Il Fatto Quotidiano" author="RQuotidiano" date="2011-05-18" url="http://www.ilfattoquotidiano.it/2011/05/18/bossi-rischio-crisi-non-fatevi-illusioni/112072/" hostname="ilfattoquotidiano.it" description="“Rischio crisi? Non fatevi illusioni”. Così il leader della Lega, Umberto Bossi, risponde a quanti pronosticavano una rottura tra il Carroccio e il Pdl dopo il crollo del centrodestra alle elezioni amministrative di domenica e lunedì scorsi. E sul Terzo polo – che ha scelto di non dare indicazioni di voto – rilancia: “Ha fatto …" categories="Politica" tags="Elezioni 2011;Giuliano Pisapia;Lega;Letizia Moratti;Silvio Berlusconi;Umberto Bossi" fingerprint="a2ad1e35798b832c">
  <main>
    <head rend="h1">Bossi: “Rischio crisi? Non fatevi illusioni”<lb/>Domani appuntamento con Berlusconi</head>
    <p>
      <ref target="http://www.ilfattoquotidiano.it/wp-content/uploads/2011/05/small_110429-225242_Top290411cro_0263.jpg">
        <graphic decoding="async" class="size-full wp-image-112089" title="bossi-moratti_interna" src="http://www.ilfattoquotidiano.it/wp-content/uploads/2011/05/small_110429-225242_Top290411cro_0263.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/05/small_110429-225242_Top290411cro_0263.jpg" title="bossi-moratti_interna"/>
    <p>“Rischio crisi? Non fatevi illusioni”. Così il leader della Lega, <hi rend="#b">Umberto Bossi</hi>, risponde a quanti pronosticavano una rottura tra il Carroccio e il Pdl dopo il crollo del centrodestra alle elezioni amministrative di domenica e lunedì scorsi. E sul Terzo polo – che ha scelto di non dare indicazioni di voto – rilancia: “Ha fatto un accordo con la sinistra”. In quel caso, risponde <hi rend="#b">Italo Bocchino</hi>, vicepresidente di Fli, “avremmo votato per la sinistra. E così non è. Noi siamo contro l’estremismo di Bossi e Berlusconi e contro l’’estremismo della sinistra”. In serata, a due giorni dalla consultazione, il senatur ha sentito <hi rend="#b">Silvio Berlusconi</hi> al telefono. L’appuntamento tra i due è fissato per domani, a Palazzo Chigi, dopo la riunione del Consiglio dei ministri. Ma su Milano, intanto, Bossi ammette: “Abbiamo perso, abbiamo sbagliato la campagna elettorale”. A quanti gli chiedevano se la Lega fosse pronta a ‘mollare’ il Pdl in caso il risultato non cambiasse al secondo turno, Bossi risponde: “Di certo non ci faremo trascinare a fondo e comunque non perderemo al ballottaggio”. Freddo ottimismo, quindi, quello del senatur sul nuovo confronto tra <hi rend="#b">Letizia Moratti </hi>e il candidato di centrosinistra, <hi rend="#b">Giuliano Pisapia</hi>.</p>
    <p>Un’ammissione di colpa, quella del leader del Carroccio, condiviso all’interno del partito. <hi rend="#b">Matteo</hi><hi rend="#b">Salvini</hi>, indicato come possibile vicesindaco leghista in caso di vittoria della Moratti, stamattina ha commentato al programma ‘Agorà’: “Si è sbagliato e va chiesto scusa ai milanesi. Se la Moratti avesse parlato delle cose fatte e da fare, se tutti fossero venuti a votare i risultati sarebbero stati diversi”. Salvini torna anche sull’accusa lanciata dal candidato Pdl allo sfidante Pisapia – “E’ un ladro d’auto” – durante un faccia a faccia televisivo e che le costerà una querela. “Di Pisapia non me ne può fregar di meno del passato. C’è il programma elettorale. Parliamo di quello”, ha concluso l’esponente della Lega.</p>
    <p>E ancora sugli errori in campagna elettorale ha commentato anche <hi rend="#b">Attilio Fontana</hi>, candidato del Carroccio a sindaco di Varese, che l’ha definita “troppo gridata, distruttiva e non costruttiva”. Per Fontana, Silvio Berlusconi “prima era un valore aggiunto, oggi non lo è più”. “Nel nostro elettorato il malessere verso gli alleati cresce – spiega il candidato, al ballottaggio con la sfidante di centrosinistra nella città culla del Carroccio – Chi vota Lega va al sodo, vuole risultati. Non gli basta sapere che è stato sottoscritto un accordo”. Secondo Fontana, l’unico modo per riprendersi sono le riforme, ma da fare “con chi è disposto ad andare alla stessa velocità “. Altrimenti, conclude, “si faranno delle riflessioni e si prederanno delle decisioni”.</p>
    <p>Se per molti all’interno del partito è il momento delle ammissioni e delle riflessioni, per altri è meglio dissimulare. Il quotidiano leghista ‘<hi rend="#b">La Padania</hi>‘ decide di concentrare la sua apertura sull’unico dato positivo arrivato al Carroccio da queste elezioni amministrative. “Bologna, Lega travolgente” è il titolo, “in soli due anni il movimento di Bossi schizza dal 3,13 al 10,72% dei consensi”, la spiegazione. Della stessa idea anche il governatore del Veneto, <hi rend="#b">Luca Zaia</hi>, secondo cui “non ci sono state debacle leghiste”. E anche se ci fossero state, prosegue l’ex ministro dell’Agricoltura, “sarebbero state comprensibili”. “Governiamo un terzo dei comuni – spiega – il Veneto e la Lombardia. Siamo un partitone. E il governo non paga”. In più Zaia aggiunge: “Non si possono confrontare queste amministrative e provinciali con le regionali di un anno fa, sono diversi anche i meccanismi di voto”. L’alleanza con il Pdl, conclude il governatore, “è, e rimane, solida e strategica. E ai miei ricordo che bisogna sì vincere, ma non stravincere: è nostro interesse avere un alleato forte e non debole”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>