<doc sitename="Il Fatto Quotidiano" title="Pisapia: &quot;Moratti ha tradito&quot;, Borghezio: &quot;Napoli fa schifo&quot;. E' scontro sul voto - Il Fatto Quotidiano" author="RQuotidiano" date="2011-05-07" url="http://www.ilfattoquotidiano.it/2011/05/07/pisapia-moratti-ha-tradito-borghezio-napoli-fa-schifo-e-scontro-sul-voto/109671/" hostname="ilfattoquotidiano.it" description="Manca una settimana al voto amministrativo e la campagna elettorale entra nel vivo. Quello di oggi è un sabato di polemiche. Inizia il ministro della Difesa Ignazio La Russa da Milano: “Le donne di sinistra sono brutte”. Replica il presidente del Pd Rosy Bindi: “Detto da lui…”. Nella città meneghina, dove il candidato del centrosinistra …" categories="Politica" tags="Elezioni 2011;Luigi De Magistris;Mario Borghezio;Milano;Napoli;Silvio Berlusconi" fingerprint="e969374ced4a8625">
  <main>
    <head rend="h1">Pisapia: “Moratti ha tradito”, Borghezio: “Napoli fa schifo”. E’ scontro sul voto</head>
    <p><ref target="http://www.ilfattoquotidiano.it/wp-content/uploads/2011/05/elezioni_amministrative.jpg"/>Manca una settimana al voto amministrativo e la campagna elettorale entra nel vivo. Quello di oggi è un sabato di polemiche. Inizia il ministro della Difesa <graphic src="http://www.ilfattoquotidiano.it/wp-content/uploads/2011/05/elezioni_amministrative.jpg" title="elezioni_amministrative_interna"/></p>
    <p><hi rend="#b">Ignazio La Russa</hi>da Milano: “Le donne di sinistra sono brutte”. Replica il presidente del Pd</p>
    <p><hi rend="#b">Rosy Bindi</hi>: “Detto da lui…”. Nella città meneghina, dove il candidato del centrosinistra</p>
    <p><hi rend="#b">Giuliano Pisapia</hi>accusa il sindaco</p>
    <p><hi rend="#b">Letizia Moratti</hi>di aver “tradito le promesse”, va in scena l’evento più atteso della giornata: il comizio di</p>
    <p><hi rend="#b">Berlusconi</hi>al Palasharp, dove sei mila persone hanno preso posto per partecipare alla convention a cui partecipano tutti i candidati sindaci lombardi. Su Napoli è botta e risposta a distanza tra l’eurodeputato della Lega</p>
    <p><hi rend="#b">Mario Borghezio</hi>, secondo cui la città fa “davvero schifo”. Mentre il sindaco del Pd</p>
    <p><hi rend="#b">Rosa Russo Iervolino</hi>si vanta in questi anni “di aver pestato i poteri forti”. A Bologna, dove ieri è andato in visita il ministro degli Interni Roberto Maroni, oggi Beppe Grillo sale sul palco di piazza Maggiore, mentre domani arrivano il leader del Carroccio</p>
    <p><hi rend="#b">Umberto Bossi</hi>e il ministro dell’Economia</p>
    <p><hi rend="#b">Giulio Tremonti</hi>.</p>
    <p><hi rend="#b">MILANO</hi><lb/> Alla convention del Pdl al Palasharp erano attesi tutti i candidati sindaci del partito in Lombardia. La kermesse a sostegno del sindaco Letizia Moratti viene chiusa dal premier Silvio Berlusconi. Ad attenderlo 6mila persone in un palazzetto la cui capienza è stata ridotta con dei tendoni che escludono quattro ordini di poltrone, mentre il palco è stato spostato più avanti. Dopo l’introduzione del coordinatore regionale, <hi rend="#b">Mario Mantovani</hi>, si è scatenato il tifo da stadio e i presenti si sono messi a saltellare sulle tribune al grido di ‘Chi non salta comunista è’.</p>
    <p>In risposta all’iniziativa del Pdl il centrosinistra ha colorato di arancione cento piazze di Milano città per denunciare con il suo candidato sindaco <hi rend="#b">Giuliano Pisapia</hi> le promesse tradite da Letizia Moratti. “In questi cinque anni – ha attacco Pisapia – la città è peggiorata e ora lo riconoscono il 70% dei milanesi. Come è possibile pensare che un sindaco dopo cinque anni chieda di essere rieletta se la gran parte delle promesse non è stata mantenuta. Non possiamo permettere che persona continui ad ingannare i milanesi”. L’attenzione di Pisapia si è concentrata soprattutto sui mancati risultati nella lotta allo smog, a partire dal “fallimento di ecopass” e sul crack di Zincar, la società partecipata presa a emblema della “gestione disastrosa del patrimonio pubblico”. Pisapia ha attaccato anche Berlusconi, “così buciardo che riesce persino a credere al contrario di quello che dice”, riferendosi alle parole del premier sul via libera alle moschee in caso di vittoria del centrosinistra: “La moschea non è nel mio programma – ha detto Pisapia – Io ho soltanto detto che tutti hanno il diritto di poter professare la loro religione scegliendo e pagandosi un luogo nel pieno rispetto delle regole”.</p>
    <p>Nel dibattito pre elettorale è intervenuto anche il candidato al Consiglio comunale <hi rend="#b">Roberto Lassini</hi>, indagato per i manifesti ‘Via le Br dalle procure’. Dopo le polemiche, l’aut aut del sindaco Moratti che ha chiesto di ritirare la sua candidatura, e la sua lettera di scuse a Giorgio Napolitano in cui aveva promesso di non fare più campagna elettorale per sè , Lassini è oggi andato in giro per Milano con un pullman con su scritto ‘Basta ingiustizie’ e ha invitato a votare per il capolista del Popolo della libertà, che è il premier. “Sono rimasto in lista obtorto collo. I cittadini di Milano che vorranno votare questa lista potranno scrivere il nome di Berlusconi”.</p>
    <p>Sempre da Milano è partito il primo battibecco della giornata. Con il ministro della Difesa <hi rend="#b">Ignazio La Russa</hi> che dal palco della cena elettorale del Pdl ha affermato: “Dicono che Berlusconi fa eleggere solo donne belle, non è vero. Abbiamo anche alcune elette non belle, certo che non raggiungono l’apice della sinistra, di certe donne di cui non faccio il nome”. La battuta di La Russa arriva a tre giorni dagli apprezzamenti del coordinatore lombardo Mantovani che sempre ad una cena elettorale di partito aveva ironizzato su <hi rend="#b">Rosy Bindi</hi> e <hi rend="#b">Paola Concia</hi>. Al ministro replica subito la Bindi, presidente del Pd: “La Russa che critica l’aspetto estetico dei candidati? Non male, detto da lui”. Sulle elezioni nel capoluogo lombardo, Bindi ha commentato: ”Bisogna cambiare a Milano perché questo è stato un fallimento del centrodestra, perché noi abbiamo un progetto giusto per la città e perché se Berlusconi vuole una sfida per l’Italia noi rispondiamo che qui comincia il cambiamento per <hi rend="#b">l’Italia”.</hi></p>
    <p><hi rend="#b">NAPOLI</hi><lb/> Ad animare la giornata in vista delle amministrative partenopee ci ha pensato l’europarlamentare della Lega <hi rend="#b">Mario Borghezio</hi>. “Buttiamo Napoli: dobbiamo stare lontani da quello schifo di citta’. Mi domando se le condizioni in cui versa <hi rend="#b">Napoli</hi> non siano un motivo sufficiente per essere indipendentisti e separatisti da questa parte del Paese. I napoletani e Napoli non fanno parte dell’Europa civile. Bisogna scappare da questo schifo… Noi vogliano essere liberi da questa Napoli che puzza di rifiuti e camorra. Bisognerebbe fare una pulizia radicale.”. Così Borghezio, intervenuto a KlausCondicio. E alla domanda di Klaus Davi “se Napoli non fosse gestita da napoletani?”, “Andrebbe sicuramente meglio” ha replicato Borghezio. Che ha aggiunto: “Vorrei sapere in quale altra città del mondo civile la raccolta dei rifiuti sia militarizzata; di fronte ad una situazione di evidente inciviltà, il governo è di nuovo costretto a mandare l’esercito per liberare Napoli dall’immondizia, visto che evidentemente i cittadini non lo fanno, non si assoggettano alla raccolta differenziata, non riescono a far funzionare gli inceneritori, con conseguenti rischi di contagio e di epidemie”.</p>
    <p>Quanto alle elezioni amministrative, Borghezio ha detto: “Non do suggerimenti al <hi rend="#b">Pdl </hi>campano, ma alla Lega raccomando di stare sempre lontana e temere come il peggiore dei virus l’eventuale vicinanza con ambienti politici di destra, di sinistra e di centro, che non siano assolutamente affidabili dal punto di vista dell’onestà, del rigore e della pulizia”. “La connivenza generale è sotto gli occhi di tutti e non si puo’ negare. E’ difficile poter svolgere un’azione politica pulita nelle regioni in cui la connivenza tra pezzi della societa’ civile e ambiente mafioso, camorristico in questo caso, e’ fortissimo. A Napoli un sindaco del Nord? Avrebbe comunque a che fare con collaboratori, funzionari e con una parte rilevante delle imprese che e’ e resta collusa con un ambiente non raccomandabile”.</p>
    <p>A Borghezio ha risposto direttamente il candidato sindaco dell’Idv, <hi rend="#b">Luigi De Magistris</hi>: “Borghezio deve sciacquarsi la bocca prima di parlare dei napoletani. Le sue parole sono inaccettabili perché sono un distillato di imbecillità politica”.</p>
    <p>E nella polemica di giornata è intervenuta anche il sindaco uscente, <hi rend="#b">Rosa Russo Iervolino</hi>. La Iervolino ha mandato messaggi alla destra – “Berlusconi mi odia da lungo tempo” – ma ha bacchettato anche il Pd, che ha accusato di scarso sostegno. “Ho sempre molto creduto e continuo a credere nel <hi rend="#b">Partito democratico,</hi> in un partito nel quale tutti i i riformisti, coloro che pongono la giustizia, la solidarietà e la pace al primo posto si mettessero insieme per fare un grande sforzo di crescita civile ed anche economica del paese”, dice. “Devo dire che a Napoli non l’ho mai sentito vicino e neanche quello di Roma – aggiunge – <hi rend="#b">Napoli</hi> è la città con il più alto tasso di disoccupazione, povertà, carenza di strutture. Se uno non conosce la realtà di Napoli non riesce neanche a immaginarle, non dico a capirle”.</p>
    <p><hi rend="#b">BOLOGNA </hi>A una settimana dalle elezioni Comunali di Bologna, dove proprio il suo Movimento 5 Stelle potrebbe essere decisivo in caso di necessità del ballottaggio, </p>
    <p><hi rend="#b">Beppe Grillo</hi>è tornato a fare il pieno in piazza Maggiore. Alcune migliaia di sostenitori, almeno diecimila, hanno infatti gremito la manifestazione in sostegno del candidato sindaco del movimento,</p>
    <p><hi rend="#b">Massimo Bugani</hi>. Il protagonista assoluto però è stato il comico genovese, arrivato in piazza con un risciò, per una quarantina di minuti ha arringato la folla con un monologo-comizio, durante il quale ha riservato le solite ferocissime critiche al mondo della politica istituzionale e invitato a votare i candidati del Movimento 5 Stelle per le loro idee. “Dobbiamo scegliere se essere cittadini o sudditi – ha detto il comico nel suo comizio – fra democrazia o partitocrazia. I partiti si sono già spartiti tutto, la Moratti vincerà a Milano, Fassino a Torino. Questi ragazzi a Bologna per la loro campagna elettorale hanno speso 4mila euro, la Moratti si è fatta dare 20 milioni dal marito: quando le togli i soldi, la politica torna ad essere una cosa meravigliosa”.</p>
    <p>Domai attesi in città il leader della Lega <hi rend="#b">Umberto Bossi</hi> e il ministro dell’Economia <hi rend="#b">Giulio Tremonti</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>