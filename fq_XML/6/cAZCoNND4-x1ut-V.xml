<doc sitename="Il Fatto Quotidiano" title="Biancofiore, la biondona del dito medio apre la crisi nel Pdl - Il Fatto Quotidiano" author="Emiliano Liuzzi" date="2011-05-30" url="http://www.ilfattoquotidiano.it/2011/05/30/biancofiore-la-biondona-del-dito-medio-che-mette-in-crisi-il-pdl/114647/" hostname="ilfattoquotidiano.it" description="Per tutti rimarrà la biondona fotografata accanto al premier mentre alza il dito medio. Siamo nel 1995 e lei, Michaela Biancofiore da Bolzano, è avvinghiata a un premier un po’ più giovane, ma già noto e promettente nelle sue acrobazie da avanspettacolo. Ci prese gusto, viste le corna al G8, il bubusettete ad Angela Merkel, …" categories="Politica" tags="Altero Matteoli;Denis Verdini;Franco Frattini;Giulio Tremonti;Maurizio Gasparri;Michaela Biancofiore;Sandro Bondi;Silvio Berlusconi;Vittorio Sgarbi" fingerprint="b98010e6d90c30a1">
  <main>
    <head rend="h1">Biancofiore, la biondona <lb/> del dito medio apre la crisi nel Pdl</head>
    <p>
      <ref target="http://www.ilfattoquotidiano.it/wp-content/uploads/2011/05/Michaela-Biancofiore.jpg">
        <graphic decoding="async" class="size-full wp-image-114982 " title="Biancofiore_Berlusconi_interna" src="http://www.ilfattoquotidiano.it/wp-content/uploads/2011/05/Michaela-Biancofiore.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/05/Michaela-Biancofiore.jpg" title="Biancofiore_Berlusconi_interna"/>
    <p>Per tutti rimarrà la biondona fotografata accanto al premier mentre alza il dito medio. Siamo nel 1995 e lei, <hi rend="#b">Michaela Biancofiore </hi>da Bolzano, è avvinghiata a un premier un po’ più giovane, ma già noto e promettente nelle sue acrobazie da avanspettacolo. Ci prese gusto, viste le corna al G8, il <hi rend="#i">bubusettete</hi> ad<hi rend="#b"> Angela Merkel</hi>, le barzellette in consiglio dei ministri, le sue doti di latin lover vantate nei confronti del presidente finlandese, <hi rend="#b">Tarja Halonen</hi>. Fu una scintilla a prima vista tra ‘papi’ e la teutonica altoatesina (a quelle elezioni prese 18 voti di preferenza con la lista <hi rend="#i">Vorwärts Südtirol</hi>), una lunga storia d’amore e di baldoria, che rischia di terminare a causa di<hi rend="#b"> Maurizio Gasparri</hi>, da sempre fermo oppositore della pupa del gangster e deciso a tutto pur di fermarne l’ascesa, di<hi rend="#b"> Sandro Bondi</hi> che, nonostante l’infinita bontà d’animo sull’amore al premier vuole l’esclusiva, e <hi rend="#b">Denis</hi><hi rend="#b">Verdini</hi>.</p>
    <p>Biancofiore quindici giorni fa ha annunciato che dopo i ballottaggi avrebbe lasciato il partito. Solo una condizione – lo ha detto oggi – potrebbe trattenerla: che il <hi rend="#b">Pdl </hi>torni a essere il <hi rend="#b">Forza Silvio</hi> che lei ha sempre riconosciuto. ”Bene ha fatto il ministro degli Esteri <hi rend="#b">Franco Frattini</hi> a tentare di frenare la diaspora del Pdl lanciando l’idea di un raccordo fra tutte le anime politiche. Una vera e propria rifondazione – ma questo lo dice Biancofiore, non Frattini – che riporti il partito saldamente nelle mani di Berlusconi e lo riconsegni alle sue geniali empatiche con i cittadini italiani”.</p>
    <p>Un vado non vado che dovrebbe decidersi, forse, nelle prossime ore. Certo è che la frattura tra i coordinatori del Pdl e Biancofiore si è consumata in malomodo, con scambi di accuse difficili da dimenticare e una difesa, nella partita tra la deputata e Gasparri, che non lascia spazio a dubbi: ci teniamo Maurizio, la signora vada dove vuole. Questo almeno fino a due giorni fa. Oggi gli equilibri sono cambiati, <hi rend="#b">Bondi</hi> si è già dimesso, Gasparri e Verdini non lo faranno, ma sicuramente la deputata altoatesina ha anticipato i tempi di una crisi, all’interno del partito di <hi rend="#b">Berlusconi</hi>, che era nell’aria da tempo.</p>
    <p>Ma l’operazione nasconde qualcosa di più, ed è quel malcontento di alcuni capi dentro al partito. Due nomi? Frattini, sacrificato come successore per lasciare spazio a <hi rend="#b">Tremonti</hi> e <hi rend="#b">Matteoli</hi>, altro osso durissimo, uomo su cui è difficile contare visto che a sett’antanni può permettersi di fare il cane sciolto. Frattini ricompone, <hi rend="#b">Matteoli</hi> smentisce, ma l’impressione è che la colpa di Biancofiore è quella di aver portato in piazza in panni sporchi.</p>
    <p>Poi, ovvio, una parte del Pdl non ha mai digerito quel rapporto diretto che ha sempre avuto col premier. Gasparri ha sempre vissuto male la presenza della Biancofiore: forse un problema di gelosia (lo dica se ci voleva essere lui quel giorno aggrappato a Silvio a sganciare vaffanculo a destra e a manca) oppure la viveva e la vive come una minaccia. Misteri di <hi rend="#b">palazzo Grazioli</hi>.</p>
    <p>Già, perché Michaela, non è poi questa astuta volpe da trame di corridoio. Tutt’altro. Diploma di istituto magistrale, imprenditrice nel settore wellness, parlamentare, a volte supera l’intera corte dei miracoli nel dichiarare senza riflettere. L’ultima, ma anche questa in ordine temporale, è quella su<hi rend="#b"> papa Wojtyla</hi>: “L’uccisione di <hi rend="#b">Osama bin Laden</hi> è un miracolo di papa Giovanni Paolo II”. Un papa killer dall’aldilà non l’avevamo ancora sentito, neppure nel più blasfemo dei libri di storia. Forse lei non intendeva questo, ma si sa, a stare accanto a Silvio si impara questo e altro.</p>
    <p>Come quando invitò, non molti mesi addietro, <hi rend="#b">Sgarbi </hi>a Bolzano. Il Vittorio furioso, storico dell’arte eccelso, dicono, ma a digiuno della storia recente del nostro Paese, paragonò <hi rend="#b">Durnwalder a Hitler</hi>. Lei, Michaela, se la cavò con una risata: “Vittorio a volte è incontenibile”. Già, peccato che quella frase aprì una crisi istituzionale e una crepa nella terra della convivenza che forse poteva essere evitata. Sgarbi, a modo suo, chiese scusa, ma lo fece diversi giorni dopo.</p>
    <p>Potremmo andare avanti e a ritroso negli anni, ma limitiamoci alla festa di compleanno per i 40 anni dell’onorevole Biancofiore. Quel giorno riceve una telefonata da Silvio: “Vieni ad <hi rend="#b">Arcore</hi>, il tuo compleanno merita una gran festa”. Lei talmente è onorata dell’invito che si presenta con la torta (in genere, al festeggiato la torta la fanno trovare i festeggianti) made in Bolzano. Un semifreddo con un dito medio di cioccolato al centro. E giù risate in quel di villa San Martino, nel ricordare l’episodio che fece della giovane Michaela una star della politica, lady dito medio, appunto.</p>
    <p>Bei tempi, davvero. Le cose cambiano. E questa volta Gasparri – che poi ci spiegherà la sua avversione per il biondo – sembra averla spuntata. Michaela è fatta fuori, nel Pdl altoatesino avrà molto più spazio <hi rend="#b">Giorgio Holzmann</hi>, fascistone della prima ora, transfuga da anni nel Popolo delle libertà. E lei, la deputata di Forza Silvio, che già in passato aveva accusato Holzmann di stalking, a tali condizioni non resta. La goccia che ha fatto traboccare il vaso è l’elezione di <hi rend="#b">Mauro Minniti</hi> (toh, chi si rivede!) a presidente del consiglio provinciale di Bolzano. Ovvio che volesse lei quella carica. Ovvio che, ancora una volta, le si è messo di traverso Gasparri. “Gasparri e Holzmann ancora una volta sono riusciti a farsi gioco di Roma. Come possono accettare che ci sia un presidente del consiglio provinciale formalmente del Pdl, in realtà rifiutato da tutto il centrodestra? Verdini ha capito che è stato fatto un gioco sottobanco, ma ormai è troppo tardi”.</p>
    <p>E ancora: “Usciremo dal Pdl”, dice Biancofiore. “L’approdo potrebbe essere quello di una forza politica federata al Popolo della libertà, come<hi rend="#b"> Forza Sud</hi> di Miccichè nel Meridione. Noi lavoriamo sotto le insegne di Berlusconi, non di Gasparri, che ha prodotto quello spettacolo indecoroso che è stata l’elezione di Minniti, votato esclusivamente dai consiglieri del Pd: nessun altro del gruppo italiano lo ha scelto, nonostante il centrodestra sia maggioritario tra gli italiani. Stanno rovinando il partito a livello nazionale, allo stesso modo di quanto accade in Alto Adige, perché lavorano solo per conquistare posizioni di potere, contro quanto pensa e vuole lo stesso Berlusconi: io sono iscritta al partito di quest’ultimo, non a quello di Gasparri, <hi rend="#b">La Russa</hi> o di <hi rend="#b">Verdini</hi>. O arriva un colpo di reni da Silvio, altrimenti si rischia la fine del partito. E io comunque uscirò dal Pdl, garantirò l’appoggio a Berlusconi dai banchi di un nuovo gruppo. Nel quale potremmo finire in molti”.</p>
    <p>Il fatto è che il colpo di reni, Silvio, forse non lo darà. Un po’ perché sono passati parecchi anni da quel famigerato 1995 e un po’ perché i problemi di Berlusconi oggi sono altri, da <hi rend="#b">Milano a Napoli</hi>, passando per la Lega e il tribunale. Ma lei, Michaela, ha già deciso: “Se non interviene me ne vado con <hi rend="#b">Scajola</hi>“. Dove vadano non è chiaro. Anche se dice di avere dalla sua parte – e questa è stata la colpa più grave, doveva tacere – <hi rend="#b">Altero Matteoli</hi> (che ieri ha dovuto smentire per la settima volta in sette giorni l’idea di formare una nuova corrente) e <hi rend="#b">Franco Frattini</hi>, pronti anche loro a trasferirsi nell’attico vista Colosseo. Almeno, questo è quello che lady dito medio racconta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>