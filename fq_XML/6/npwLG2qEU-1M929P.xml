<doc sitename="Il Fatto Quotidiano" title="&quot;Il servizio agli italiani&quot; del Pdl a Pavia lo gestisce l'amico dei boss - Il Fatto Quotidiano" author="Fabio Abati" date="2011-05-07" url="http://www.ilfattoquotidiano.it/2011/05/07/il-servizio-agli-italiani-del-pdl-a-pavia-lo-gestisce-lamico-dei-boss/109640/" hostname="ilfattoquotidiano.it" description="Il presidente onorario è Silvio Berlusconi. La sua funzione, quella del classico patronato: “sviluppare ed estendere – come recita lo slogan – il concetto di assistenza al cittadino e all’impresa, offrendo soluzioni concrete a problemi quotidiani, dal settore previdenziale a quello fiscale, dalla formazione al lavoro, alla difesa dei consumatori”. Insomma, “Pdl, al servizio degli …" categories="Cronaca" tags="Michela Vittoria Brambilla;PDL;Silvio Berlusconi" fingerprint="a8ac5daf638a0eb7">
  <main>
    <head rend="h1">“Il servizio agli italiani” del Pdl <lb/> a Pavia lo gestisce l’amico dei boss</head>
    <p>Il presidente onorario è Silvio <hi rend="#b">Berlusconi</hi>. La sua funzione, quella del classico patronato: “sviluppare ed estendere – come recita lo slogan – il concetto di assistenza al cittadino e all’impresa, offrendo soluzioni concrete a problemi quotidiani, dal settore previdenziale a quello fiscale, dalla formazione al lavoro, alla difesa dei consumatori”. Insomma, <hi rend="#b">“Pdl, al servizio degli italiani” </hi><ref target="http://www.ilfattoquotidiano.it/2011/04/21/la-brambilla-si-inventa-pdl-al-servizio-degli-italiani-il-servizio-lo-pagano-i-contribuenti/106170/">è una specie di Caf azzurro</ref>, nato sotto l’egida di B. ma affidato in provincia a figure di partito con uno spiccato radicamento territoriale. E a volte chiacchierate.</p>
    <p>A <hi rend="#b">Pavia</hi> l’associazione “al servizio degli italiani” arriverà per iniziativa dell’attuale consigliere comunale, naturalmente in quota Pdl, <hi rend="#b">Dante Labate</hi>. Ribattezzato sui blog che si occupano di notizie politiche pavesi, “l’iper-intercettato”, Labate ha riempito molte parti dei documenti riguardanti l’ultima grande operazione anti-‘ndrangheta effettuata in Lombardia, la “<hi rend="#b">Infinito</hi>”. Spesso era al telefono con <hi rend="#b">Carlo Chiriaco</hi>, il direttore sanitario <hi rend="#b">dell’Asl</hi> che si vantava di essere tra i capi della ‘ndrangheta a Pavia; e con <hi rend="#b">Pino Neri</hi>, il referente per le cosche nella regione motore economico del paese, dopo la morte del grande capo <hi rend="#b">Carmelo Novella</hi>.</p>
    <p>Labate non è indagato, ma stando alle indagini della distrettuale antimafia di Milano viene, suo malgrado, tirato in ballo da Chiriaco, “colui che si pone – scrivono i magistrati – come mediatore tra il mondo politico pavese e alti esponenti di ‘ndrangheta”.</p>
    <p>Labate prosegue però la sua carriera tra le fila del Pdl. Oltre a mantenere la carica in consiglio comunale, fa parte del direttivo <hi rend="#b">dell’Aler di Pavia</hi>, l’ente che gestisce gli alloggi popolari. Le recenti cronache, poi, riportano la sua partecipazione alla convention romana in cui l’associazione di patronato è stata costituita, alla presenza di <hi rend="#b">Berlusconi</hi> e del ministro <hi rend="#b">Michela Vittoria Brambilla</hi>. A quest’ultima il compito di occuparsi dell’organizzazione pratica della struttura. A Pavia sono previste due sedi, tutte nel centro della città: in piazzale Nenni e in corso Manzoni.</p>
    <p>Labate s’è sempre detto sereno e minimamente preoccupato di fronte alle indagini della <hi rend="#b">Boccassini</hi> e a quanto trapelato su giornali. Del resto, altri componenti della sua famiglia sono finiti nel tritacarne della magistratura. Suo fratello <hi rend="#b">Massimo</hi>, anch’egli consigliere comunale ma a <hi rend="#b">Reggio Calabria</hi> – città d’origine della famiglia Labate – nel 2007 è stato addirittura arrestato per concorso esterno. Ma nel 2010 il processo lo ha riconosciuto innocente e quindi assolto. Nel febbraio di quello stesso anno Dante Labate commenta l’accaduto nientemeno che con Pino Neri: “Perché c’è un assurdo logico e giuridico in tutti i campi…ma no…ma io me lo auguro…ed è una piena rivalutazione da un punto di vista… perché se lo merita e glielo devono tutti…tutto l’ambiente…”. L’oggetto era naturalmente il reintegro del fratello sulla scena politica e sociale.</p>
    <p><hi rend="#b">Massimo Labate </hi>è stato consigliere comunale per Alleanza nazionale nella giunta di <hi rend="#b">Giuseppe Scopelliti</hi>, prima che lo stesso diventasse Presidente della Regione Calabria. Proprio Scopelliti sarà a Pavia il prossimo <hi rend="#b">3 giugno</hi> a inaugurare i due centri “al servizio degli italiani”.</p>
    <p>Labate li gestirà assieme ai colleghi di consiglio, Giuseppe <hi rend="#b">Arcuri</hi>, Carlo <hi rend="#b">Conti</hi> e Valerio <hi rend="#b">Gimiliano</hi>. Con loro tre minacciò l’uscita dal partito lo scorso novembre, per dei dissidi intestini che paiono rientrati. Il Pdl pavese, infatti, ha dovuto trovare a tutti i costi coesione in vista delle prossime votazioni, in programma il 15 e 16 maggio, per il rinnovo della Provincia. Sui movimenti politici in previsione di quella scadenza, l’antimafia milanese si è abbattuta come uno tsunami. Giancarlo <hi rend="#b">Abelli</hi> e Giovanni <hi rend="#b">Alpeggiani</hi>, pdl ed entrambi citati nell’inchiesta Infinito (non indagati), hanno mollato Vittorio <hi rend="#b">Poma</hi>, l’attuale presidente, colui che avrebbe volentieri replicato il suo mandato. Ma la Lega ne ha preteso la testa, per le dimissioni a cui costrinse <hi rend="#b">Angelo Ciocca</hi>, consigliere regionale e assessore in provincia, fotografato assieme a Pino Neri. Sarà Ruggero Invernizzi il candidato del centro destra. Poma lo osteggerà come leader del terzo polo, appoggiato pure da “Rinnovare Pavia” di <hi rend="#b">Enrico Filippi</hi>, altro nome citato da Chiriaco ma non penalmente rilevante.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>