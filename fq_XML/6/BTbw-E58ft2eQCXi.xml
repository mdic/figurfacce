<doc sitename="Il Fatto Quotidiano" title="L'avvertimento di Gasparri a Meloni su La7: &quot;Ha vinto le elezioni col 26%, non col 50,1%. In una coalizione bisogna dire dei sì e ci vuole rispetto&quot; - Il Fatto Quotidiano" author="F Q" date="2022-10-24" url="https://www.ilfattoquotidiano.it/2022/10/24/lavvertimento-di-gasparri-a-meloni-su-la7-ha-vinto-le-elezioni-col-26-non-col-501-in-una-coalizione-bisogna-dire-dei-si-e-ci-vuole-rispetto/6849859/" hostname="ilfattoquotidiano.it" description="&quot;Nelle coalizioni ci vuole rispetto, perché altrimenti, se uno ottiene sempre dei no, si accumulano tensioni...&quot;: ecco le parole di Gasparri" categories="La7" tags="Giorgia Meloni;Maurizio Gasparri;Silvio Berlusconi" fingerprint="aafaea505316038d">
  <main>
    <p>“<hi rend="#b">Berlusconi</hi> ha fatto una serie di proposte, come quelle sulla Giustizia e sullo Sviluppo Economico che non sono state accolte. Adesso si devono fare dei<hi rend="#b"> viceministri</hi> e dei<hi rend="#b"> sottosegretari</hi>. C’è da augurarsi che non si risponda sempre di no, perché questo è un governo di coalizione guidato dalla <hi rend="#b">Meloni che ha il 26% dei voti, ma non il 50,1%. In una coalizione si possono dire dei no, ma si devono anche dire dei sì</hi>“. È il messaggio lanciato, nel corso di <ref target="http://www.la7.it/tagada"> “Tagadà”</ref> (La7), dal senatore di </p>
    <p><hi rend="#b">Forza Italia, Maurizio Gasparri</hi>, alla presidente del Consiglio</p>
    <p><hi rend="#b">Giorgia Meloni</hi>, aggiungendo: “Dire dei sì rientra nell’armonia di governo ed è anche una</p>
    <p><hi rend="#b">cosa educata</hi>. Chi oggi ha vinto si deve ricordare che senza gli altri pezzi e anche senza la storia di un leader (</p>
    <p><hi rend="#b">Berlusconi</hi>,</p>
    <p><hi rend="#i">ndr</hi>) poi si rischia di</p>
    <p><hi rend="#b">compromettere la situazione</hi>“.</p>
    <p>Gasparri spiega: “La sostanza è che<hi rend="#b"> Berlusconi, che ha creato il centrodestra, vuole rispetto</hi> per il suo ruolo e per la sua storia. I numeri sono quelli che sono ed è ovvio che Giorgia Meloni debba guidare il governo e debba avere il ruolo preponderante, ma nelle coalizioni ci vuole rispetto, perché altrimenti, se uno ottiene sempre dei no, si accumulano tensioni. <hi rend="#b">Qui ci sono due partiti che hanno l’8% e c’è uno sbilanciamento evidente nell’organigramma</hi> (a favore della <hi rend="#b">Lega</hi>, <hi rend="#i">ndr</hi>). Tra l’altro – conclude – io già penso alle elezioni del 2027: mettiamo che la Meloni governi bene e che abbia consenso, ma se non c’è un altro 15-20% di altri movimenti a latere, avrebbe dei problemi. Quindi, io conterei molto sul ruolo e sullo spazio politico degli alleati, perché altrimenti in futuro potrebbero sorgere problemi. Bisogna rispettare l’armonia, io l’ho imparato da <hi rend="#b">Tatarella</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>