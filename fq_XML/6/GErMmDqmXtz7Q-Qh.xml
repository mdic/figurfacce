<doc sitename="Il Fatto Quotidiano" title="Minzolini, editoriale davanti a 30 persone in Romagna. &quot;Silvio il miglior politico&quot; - Il Fatto Quotidiano" author="David Marceddu" date="2011-08-20" url="http://www.ilfattoquotidiano.it/2011/08/20/minzolini-editoriale-davanti-a-30-persone-in-romagna-silvio-il-miglior-politico/152568/" hostname="ilfattoquotidiano.it" description="Il calo degli ascolti del suo Tg1 simbolicamente è rappresentato in quelle decine di sedie vuote. Ieri sera, mentre migliaia di turisti" categories="Emilia Romagna" tags="Augusto Minzolini;Carte di Credito;Giancarlo Mazzuca;Il Fatto Quotidiano;Luciano Violante;PDL;Rai;Silvio Berlusconi;Tg1" fingerprint="6be162dcc9db0034">
  <main>
    <head rend="h1">Minzolini, editoriale davanti a 30 persone in Romagna. “Silvio il miglior politico”</head>
    <p><ref target="http://www.ilfattoquotidiano.it/wp-content/uploads/2011/08/Minzolini_er.jpg"/>Il calo degli ascolti del suo <graphic src="http://www.ilfattoquotidiano.it/wp-content/uploads/2011/08/Minzolini_er.jpg" title="Minzolini_er"/></p>
    <p><hi rend="#b">Tg1</hi>simbolicamente è rappresentato in quelle</p>
    <p><hi rend="#b">decine di sedie vuote</hi>. Ieri sera, mentre migliaia di turisti della riviera romagnola passeggiano per le vie di</p>
    <p><hi rend="#b">Bellaria Igea Marina</hi>, appena</p>
    <p><hi rend="#b">una trentina di persone</hi>(</p>
    <p><hi rend="#b">70</hi>secondo gli organizzatori) nella piazza centrale della cittadina assiste senza entusiasmo all’intervista pubblica ad</p>
    <p><hi rend="#b">Augusto Minzolini</hi>, direttore del più importante telegiornale nazionale. Un timido applauso iniziale, uno finale e tutti a casa. Nel frattempo attacca il</p>
    <p><hi rend="#i">Fatto Quotidiano</hi>, minimizza sul calo degli ascolti del suo Tg, minimizza sul processo al quale rischia di andare incontro per l’uso della carta di credito aziendale della</p>
    <p><hi rend="#b">Rai</hi>(</p>
    <p><hi rend="#b">“ho restituito tutto, l’azienda ci ha guadagnato”</hi>).</p>
    <p>
      <hi rend="#b">E vota come miglior politico</hi>
    </p>
    <p><hi rend="#b">Silvio Berlusconi</hi>, ovviamente. Il tutto davanti a una piazza tristemente vuota.</p>
    <p>Qualcuno tra gli organizzatori della rassegna che ospita l’incontro conferma il <hi rend="#i">flop</hi>. “Avevamo chiamato polizia, carabinieri e c’erano perfino <hi rend="#b">agenti in borghese</hi> seduti in mezzo al pubblico. Ci si aspettava più gente e <hi rend="#b">si temevano contestazioni</hi>”. L’unica a contestare durante l’intervista è una bimba in braccio al padre, che vuole correre a giocare al <hi rend="#i">luna park</hi> lì vicino e fa sentire il suo dissenso. Sarà stato il caldo o il periodo di ferie la causa della scarsa affluenza? “Macché ferie, vedi quanta gente seduta più in là tra i tavolini del bar? Per l’intervista con <hi rend="#b">Arrigo Sacchi</hi> qualche settimana fa c’era la piazza piena, almeno 250 persone e così per tutte le altre”. Durante l’incontro qualche passante si ferma, chiede chi sia l’ospite e va via.</p>
    <p>Intervistato da <hi rend="#b">Giancarlo Mazzuca</hi>, parlamentare Pdl, ex direttore di “<hi rend="#b">Qn, Quotidiano Nazionale</hi>” e organizzatore della rassegna letteraria <hi rend="#i">Sotto Sale</hi> che ospita l’incontro, Minzolini spiega la sua concezione di giornalismo: “Qualcuno mi ha accusato di omettere delle notizie, io credo invece di dare delle notizie che non vengono date dagli altri”. Quando alla fine dell’incontro chiediamo al direttore dell’<hi rend="#b">omissione</hi> dell’informazione sulla <hi rend="#b">prescrizione</hi> nei confronti dell’<hi rend="#b">avvocato Mills</hi>, al Tg1 passata come “assoluzione”, lui si difende. “Io neanche c’ero in redazione. È stato solo un titolo, tre secondi rispetto a sette edizioni in cui l’informazione è stata poi riportata bene. È stato un errore, sicuramente, ed è evidente che io <hi rend="#b">non potevo coprire</hi> ciò che gli altri giornali scrivevano”.</p>
    <p>Eppure le omissioni (o più semplicemente gli errori, secondo il direttore) continuano. Recentemente l’ultimo caso, quello della <hi rend="#b">sagra del peperoncino di Rieti</hi>. Il conduttore del Tg1 in studio lancia la notizia sulla manifestazione “<hi rend="#b">che ha suscitato polemiche</hi>”. Di che polemiche si tratti, il Tg1 lo <hi rend="#b">omette</hi>. Così mentre il servizio parla degli effetti benefici del peperoncino, tralascia di spiegare che il Presidente della Regione Lazio, <hi rend="#b">Renata Polverini</hi>, era arrivata alla manifestazione con un elicottero della Protezione civile e questo aveva creato le tanto <hi rend="#b">misteriose e innominabili polemiche</hi>.</p>
    <p>Tornando alla poco affollata intervista di ieri in Riviera, Minzolini cita, tra i suoi bersagli preferiti, il <hi rend="#i">Fatto quotidiano</hi> e gli editoriali di Marco Travaglio. Proprio colui che, dice l’intervistatore, “ti chiama <hi rend="#i">Scodinzolini</hi> o <hi rend="#i">Minzolingua</hi>”. “È chiaro che se ti vuoi ritagliare uno spazio di mercato, tu devi dire qualcosa in più rispetto a ciò che dicono <hi rend="#i">l’Unità</hi> o <hi rend="#i">Repubblica</hi>, aumentando il livello del livore o dell’accusa – spiega il direttore del Tg1 – Quello, secondo me, <hi rend="#b">non è giornalismo</hi>. Non è raccontare le cose per quelle che sono, ma trovarti un nemico e cercare di demolirlo. Ma – conclude lanciando una frecciata al quotidiano diretto da Padellaro – parliamo di 70 mila copie, non di più”.</p>
    <p>Insomma per Minzolini a parlare sono i <hi rend="#b">dati di vendita</hi>. Tuttavia anche quelli del suo Tg1 non vanno tanto bene. Sul grosso calo di ascolti del suo tg, soprattutto dopo l’avvento di <hi rend="#b">Enrico Mentana</hi> alla conduzione del Tg de La7, Minzolini ha una sua teoria: “È colpa dell’avvento del digitale terrestre”. Mentana e il suo tg vanno in onda anche dove il digitale ancora non c’è, ma questo è un dettaglio non importante, almeno quanto non sono importanti i 700 mila telespettatori persi dal Tg1 delle 20 dal 2009 a oggi e il 10 % in meno di <hi rend="#i">share</hi> rispetto al 2008.</p>
    <p>Quando a un certo punto dell’intervista Mazzuca gli chiede se riconosce qualche <hi rend="#i">gaffe</hi> nella sua carriera, Minzolini non ne tira fuori nemmeno una e se la cava con un “nessuno, nemmeno io ho sempre la verità in tasca”.</p>
    <p>Forse qualcuno, magari anche lo stesso intervistatore, si sarebbe aspettato che Minzolini citasse <hi rend="#b">il caso Violante</hi>. Nel 1994 a pochi giorni dalle elezioni politiche con Berlusconi in campo, Minzolini mise in bocca a <hi rend="#b">Luciano Violante</hi> del Pds, allora presidente della Commissione parlamentare antimafia, una confidenza di indagini per mafia riguardanti uomini vicini al Cavaliere. L’articolo fece scalpore e costrinse alle dimissioni Violante dalla sua carica. Il polverone consentì a Berlusconi di atteggiarsi a perseguitato dalla magistratura vicina a una parte politica. Qualche giorno dopo vinse per la prima volta le elezioni. Solo due anni più tardi Minzolini e <hi rend="#i">la Stampa</hi>, giornale per cui scriveva, ammisero che quelle dichiarazioni non erano vere ma “frutto di impressioni soggettive, generate da malinteso”. Ma ormai la frittata era fatta.</p>
    <p>Intanto, mentre le sedie della piazzetta di Bellaria si svuotano pian piano, Minzolini cita i politici che più lo hanno affascinato nella sua carriera: Moro, Berlinguer, Craxi, Andreotti. E nella seconda Repubblica? “Berlusconi, un grande politico, o almeno un grande comunicatore”. Altri nomi non ne fa. Come Berlusconi del resto si sente perseguitato: “Se fossimo in un regime, come dicono molti, io dovrei essere il tiranno. In realtà sono il perseguitato, perché ho un articolo contro al giorno”.</p>
    <p>Le argomentazioni di Minzolini non strappano un applauso. In un angolo della piazza carabinieri e vigili urbani in divisa continuano a parlottare incuranti e <hi rend="#b">senza ascoltare</hi>. <hi rend="#b">Minzolini</hi> crolla negli ascolti anche in Riviera.</p>
    <p>
      <hi rend="#b">Il video è di Giulia Zaccariello</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>