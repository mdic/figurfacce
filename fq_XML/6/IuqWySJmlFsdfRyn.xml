<doc sitename="Il Fatto Quotidiano" title="Eliporto usa e getta per Berlusconi &amp; C.Intanto si gonfiano i costi della Brebemi - Il Fatto Quotidiano" author="Fabio Abati" date="2011-08-10" url="http://www.ilfattoquotidiano.it/2011/08/10/eliporto-usa-e-getta-per-berlusconi-c-intanto-si-gonfiano-i-costi-della-brebemi/150916/" hostname="ilfattoquotidiano.it" description="Il 25 luglio scorso, per mostrare l’avanzamento dei cantieri della Brebemi, l’autostrada direttissima Milano- Brescia, la società proprietaria dell’infrastruttura ha addirittura fatto costruire in tempo di record un eliporto in riva al fiume Oglio, a Calcio, dove è stato dato appuntamento alle autorità, agli amministratori locali e ai media. Con i loro veivoli, in quell’angolo …" categories="Cronaca" tags="Altero Matteoli;Brebemi;Federico Pizzarotti;Roberto Castelli;Silvio Berlusconi" fingerprint="edad2e23fdef64b4">
  <main>
    <head rend="h1">Eliporto usa e getta per Berlusconi &amp; C.<lb/>Intanto si gonfiano i costi della Brebemi</head>
    <p><ref target="http://www.ilfattoquotidiano.it/wp-content/uploads/2011/08/Brebemi_eliporto_interna.jpg"/>Il 25 luglio scorso, per mostrare l’avanzamento dei cantieri della Brebemi, l’autostrada direttissima Milano- Brescia, la società proprietaria dell’infrastruttura ha addirittura fatto costruire in tempo di record un eliporto in riva al fiume Oglio, a Calcio, dove è stato dato appuntamento alle autorità, agli amministratori locali e ai media. Con i loro veivoli, in quell’angolo un poco sperduto di Lombardia, tra le province di Bergamo e Brescia, avrebbero dovuto giungere da Roma due illustri personalità: <graphic src="http://www.ilfattoquotidiano.it/wp-content/uploads/2011/08/Brebemi_eliporto_interna.jpg" title="Brebemi_eliporto_interna"/></p>
    <p><hi rend="#b">Silvio Berlusconi</hi>e il ministro delle infrastrutture</p>
    <p><hi rend="#b">Altero Matteoli</hi>. Invece niente.</p>
    <p>Il povero quadrato in asfalto fresco fresco di posa, con una “H” gialla e bella grossa al centro, non è stato calcato dalle nobili estremità del Presidente del consiglio, né da quelle di Matteoli. Sono arrivati solo due voli, paradossalmente da qualche decina di chilometri: uno da Milano, per portare il presidente della Regione, <hi rend="#b">Roberto Formigoni</hi>, il sottosegretario <hi rend="#b">Roberto Castelli</hi> e l’assessore regionale alle infrastrutture <hi rend="#b">Massimo Cattaneo</hi>; l’altro dall’Emilia, per condurre sul cantiere i titolari delle due aziende costruttrici capofila: Pizzarotti (Parma) e Unieco (Reggio Emilia).</p>
    <p>Il bell’eliporto in riva all’Oglio ha ricambiato la spesa? Una domanda che si fanno in molti; e che un giorno dovrà essere trasferita anche all’opera che gli sta a fianco. La Brebemi, infatti, risulta già costosissima e ci si aspetta che a fine lavori ripaghi di ogni centesimo investito. Ma ce ne vorrà. Sarà un’autostrada a pagamento lunga 62 chilometri. Unirà il capoluogo lombardo a Brescia, bypassando il traffico dell’A4 Milano-Venezia. Quando nel 2009 il progetto è stato approvato dal Cipe, doveva costare 800 milioni di euro, oggi già lievitati a quota 1.611 milioni.</p>
    <p>Nemmeno <hi rend="#b">Francesco Bettoni</hi>, presidente di Brebemi, ha potuto scampare al tema di una spesa salita alle stelle. Di fronte ai molti ospiti accorsi a vedere i cantieri “due anni dopo” la loro partenza, ha spiegato: “I forti ritocchi sui conti sono la conseguenza delle continue migliorie apportate al progetto, pensando soprattutto alle esigenze delle amministrazioni pubbliche toccate dal tracciato”.</p>
    <p>Secondo Legambiente, però, i costi hanno raggiunto un livello allarmante. “Abbiamo passato i 2 miliardi di euro – sostiene <hi rend="#b">Dario Balotta</hi>, responsabile settore trasporti di Legambiente Lombardia – infatti alla cifra ufficiale di 1,6 miliardi di euro vanno aggiunti gli interessi accumulati, che sono di oltre 500 milioni”.</p>
    <p>Tutto questo potrebbe anche essere irrilevante, se tra quei soldi non ci fosse nemmeno un centesimo pubblico, come sostengono i promotori dell’iniziativa. Ma da questo punto di vista è giallo. La Brebemi è realizzata in project financing e dovrebbe essere pagata dalle banche: Banca Intesa, Unicredit, Banca Monte dei Paschi, Ubi Banca e Banco Popolare. C’è però chi mette in dubbio questo principio. Per esempio dal comune di Rovato, in Franciacorta, dove i lavori sono già iniziati da settimane.</p>
    <p>In provincia di Brescia esiste un Comitato di vigilanza sull’avanzamento e i costi dell’opera, composto dai comuni interessati dal tracciato: il capoluogo, Chiari e appunto Rovato. Da quest’ultimo fanno notare che la società che detiene la maggioranza delle quote di Brebemi spa è la Autostrade Lombarde spa, che ha l’89 per cento delle azioni. Tra i proprietari di quest’ultima ci sono enti pubblici, Province e comuni, tra cui Brescia, Travagliato, Caravaggio e Treviglio, per dirne solo alcuni. “Che io sappia – dice <hi rend="#b">Angelo Bergomi</hi>, vicesindaco a Rovato – un azionista partecipa ai ricavi ma anche ai costi di una società di cui è proprietario. In ultima analisi, quanto peserà questo meccanismo sulle amministrazioni azioniste in Autostrade lombarde e quindi sui cittadini?”</p>
    <p>“In più – continua Bergomi – esiste una convenzione tra Brebemi e le Ferrovie dello stato nel dividersi alcuni costi. L’autostrada e la Tav, l’alta velocità ferroviaria, soprattutto in provincia di Brescia, corrono parallele e alcune opere finiranno sul groppone delle Ferrovie, che come sappiamo tutti sono un ente pubblico”.</p>
    <p>Ma quanto esattamente, di quei 2 miliardi, lo Stato ci rimetterà? Prova a rispondere Balotta: “Il finanziamento dovrà essere ripartito, oltreché sulle banche, anche sulla cassa Depositi e prestiti (l’istituto pubblico che raccoglie i risparmi postali), che secondo quanto raccolto da Legambiente starebbe partecipando con 765 milioni di euro. Costituendo cosi la garanzia pubblica dell’opera che ci si ostina a non riconoscere”.</p>
    <p>“Non si possono mettere i ticket sanitari – conclude Balotta – negare le risorse alla ricerca, tagliare le pensioni, avere i salari più bassi d’Europa, ma continuare a far opere pubbliche con queste modalità. Inoltre non si può riservare il credito maggiormente cospicuo alle grandi opere. Ci sono tutta una serie di piccole e medie imprese che soffrono per avere un prestito. Sono loro che tengono in piedi la nostra economia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>