<doc sitename="Il Fatto Quotidiano" title="Frattini: &quot;Alfano ripulisca il Pdl dai mafiosi. Dobbiamo essere il partito degli onesti&quot; - Il Fatto Quotidiano" author="RQuotidiano" date="2012-02-16" url="http://www.ilfattoquotidiano.it/2012/02/16/frattini-alfano-ripulisca-pdl-mafiosi-dobbiamo-essere-partito-degli-onesti/191649/" hostname="ilfattoquotidiano.it" description="Se non è un’ammissione, poco ci manca: nel Pdl ci sono i criminali. Che siano mafiosi o camorristi cambia poco. A denunciarlo è Franco Frattini, una delle personalità più influenti nel partito di Silvio Berlusconi, che ha chiesto al segretario Angelino Alfano di “espellere i mafiosi” dal Pdl, per fare pulizia nel partito. “Non siamo …" categories="Politica" tags="Angelino Alfano;Dario Ginefra;Franco Frattini;Gianfranco Rotondi;Mafia;PD;PDL;Silvio Berlusconi" fingerprint="98d90a141d88ab26">
  <main>
    <head rend="h1">Frattini: “Alfano ripulisca il Pdl dai mafiosi. Dobbiamo essere il partito degli onesti”</head>
    <p>
      <ref target="http://www.ilfattoquotidiano.it/wp-content/uploads/2011/03/franco-frattini.jpg">
        <graphic decoding="async" class="size-full wp-image-95747" title="franco-frattini interna" src="http://www.ilfattoquotidiano.it/wp-content/uploads/2011/03/franco-frattini.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/03/franco-frattini.jpg" title="franco-frattini interna"/>
    <p>Se non è un’ammissione, poco ci manca: nel Pdl ci sono i criminali. Che siano mafiosi o camorristi cambia poco. A denunciarlo è <hi rend="#b">Franco Frattini</hi>, una delle personalità più influenti nel partito di Silvio Berlusconi, che ha chiesto al segretario <hi rend="#b">Angelino Alfano</hi> di “espellere i mafiosi” dal<hi rend="#b"> Pdl</hi>, per fare pulizia nel partito. “Non siamo di fronte a un tumore con metastasi – ha dichiarato a <hi rend="#i">il Riformista</hi> l’ex ministro degli esteri – e quindi non vanno fatte generalizzazioni, ma gli episodi legati al tesseramento sono gravissimi, e occorre intervenire presto. Alfano deve fare un appello a ripulire il partito. Noi saremo con lui”. Il fenomeno delle tessere false ai congressi del Pdl, del resto, continua a tener banco. Gli ultimi due casi sono venuti alla luce ieri:<ref target="http://www.ilfattoquotidiano.it/2012/02/14/tesse-false-pdl-caso-scoppia-anche-nella-terra-silvio-berlusconi/191244/"> a Monza, i carabinieri hanno scoperto che delle quasi 10mila tessere del partito di Berlusconi molte appartengono a cittadini non consapevoli</ref> di essere iscritti. E in Sardegna</p>
    <p><ref target="http://www.ilfattoquotidiano.it/2012/02/16/tessere-false-pdl-sardegna-dimette-coordinatore-partito-medio-campidano/191686/">la stesso ‘scandalo’ ha portato alle dimissioni del coordinatore provinciale del partito, Ettore Melis, nel Medio Campidano</ref>.</p>
    <p>Frattini prosegue l’intervista appellandosi al segretario <hi rend="#b">del partito,</hi> ricordando che nei comizi “il passaggio sul partito degli onesti è sempre la parte più applaudita dei discorsi”. E sulla presenza di malavitosi all’interno del Pdl, ricorda che spetta “alla procura individuare i mafiosi”, ma ” è compito di un partito eliminarli dalle proprie liste, espellerli, appena sono identificati. Io, francamente, non voglio avere accanto a me, nel mio stesso partito, un affiliato alla camorra. Credo che Alfano abbia piena consapevolezza dell’urgenza del problema – aggiunge l’ex ministro degli Esteri nell’intervista – e può contare su persone oneste che vogliono sostenerlo, e risolvere il problema con lui. Non possiamo consentire che una sinistra piena di difficoltà abbia un’arma contro di noi per la campagna elettorale”.</p>
    <p>Immediata la replica del segretario del Pdl: “Stiamo verificando sui casi di tessere false emersi in alcune province dove si stanno svolgendo o si sono svolti i congressi locali e se dovessero risultare delle irregolarità bloccheremo tutto e non faremo svolgere i congressi”. “Comunque – aggiunge Alfano – a tutela della regolarità del tesseramento abbiamo inserito una norma ‘<hi rend="#b">anti-furbetti</hi>‘ che fa sì che ai congressi si debba votare personalmente. Dunque, ‘i furbetti’ non potranno fare nulla contro di noi”.</p>
    <p>Minimizza invece, sul ‘caso tessere false’, l’ex ministro del governo Berlusconi, <hi rend="#b">Gianfranco Rotondi</hi>: “Evitiamo di flagellarci. Un tesseramento con milioni di iscritti può riservare qualche episodio che non tocca lo straordinario valore dell’unico partito italiano che si affida a un quarantenne di grande valore e in questi giorni offre lo spettacolo democratico di congressi partecipati e regolari come non se ne vedevano da anni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>