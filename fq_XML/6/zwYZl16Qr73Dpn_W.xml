<doc sitename="Il Fatto Quotidiano" title="Salta il confronto con Alfano, monologo di Casini: &quot;Serve un governo d'emergenza&quot; - Il Fatto Quotidiano" author="Nicola Lillo" date="2011-09-06" url="http://www.ilfattoquotidiano.it/2011/09/06/salta-il-confronto-con-alfano-monologo-di-casini-serve-un-governo-allargato/155475/" hostname="ilfattoquotidiano.it" description="Doveva essere la serata del confronto fra il delfino del Premier, Angelino Alfano, e il leader dell'Udc, Pier Ferdinando Casini. Ma così" categories="Emilia Romagna" tags="Angelino Alfano;Benedetto Della Vedova;Caf;Cgil;Crisi Economica;FLI;Gianni Letta;Giorgio Napolitano;Giuliano Pisapia;Governo;Matteo Renzi;Oscar Luigi Scalfaro;PDL;Pier Ferdinando Casini;Sciopero;Silvio Berlusconi;Socialisti;Udc" fingerprint="edc9733c732e6224">
  <main>
    <head rend="h1">Salta il confronto con Alfano, monologo di Casini: “Serve un governo d’emergenza”</head>
    <p><ref target="http://www.ilfattoquotidiano.it/wp-content/uploads/2011/09/casini_er.jpg"/>Doveva essere la serata del confronto fra il delfino del Premier, Angelino Alfano, e il leader dell’Udc, <graphic src="http://www.ilfattoquotidiano.it/wp-content/uploads/2011/09/casini_er.jpg" title="casini_er"/></p>
    <p><hi rend="#b">Pier Ferdinando Casini</hi>. Ma così non è stato. Il</p>
    <p><hi rend="#b">segretario del Pdl</hi>, infatti, ha disertato la serata alla festa nazionale del</p>
    <p><hi rend="#b">Partito Socialista Italiano a Bologna</hi>. Così come il giorno prima aveva fatto il sindaco di Milano,</p>
    <p><hi rend="#b">Giuliano Pisapia</hi>, e come oggi farà</p>
    <p><hi rend="#b">Matteo Renzi</hi>, che neppure era a conoscenza dell’invito. Insomma, una manifestazione che non ha attirato grandi attenzioni da parte della politica, né dai cittadini, pochi e assonnati.</p>
    <p>Ma politicamente quella di ieri è stata una giornata importante, conclusasi con l’intervento del presidente della Repubblica<hi rend="#b"> Giorgio Napolitano</hi>, che invoca correzioni al testo della manovra per rafforzare l’”efficacia” e la “credibilità”, facendo “appello a tutte le parti politiche perché sforzi rivolti a questo fine non vengano bloccati da incomprensioni e da pregiudiziali insostenibili”. E nei dibattiti in programma non si è potuto che parlare di economia.</p>
    <p>Nel corso del pomeriggio, prima dell’incontro serale, hanno incrociato le spade <hi rend="#b">Enrico Letta</hi> del Pd e <hi rend="#b">Benedetto Della Vedova</hi> di Fli. A dire il vero i due hanno affrontato i temi caldi del momento con propositi e prospettive non del tutto divergenti. A partire da un Letta che guarda ad un “governo che tenga insieme le forze riformiste; c’è bisogno di una legislatura costituente per cambiare il sistema istituzionale e la legge elettorale”. E poi flirta con Della Vedova, ricordando di “guardare con interesse e attenzione al terzo polo”. Il finiano è sulla stessa linea d’onda di Letta, e bacchetta anche l’assente Alfano, che non può “pensare che nel 2018 Berlusconi esca da Palazzo Chigi”.</p>
    <p>Il clou sarebbe dovuto essere la sera, con un incontro che avrebbe visto fronteggiarsi una parte di quello che il <hi rend="#i">Corriere della Sera</hi> ha definito “il nuovo Caf”, coniando dalla fine della prima Repubblica un termine che indicava il terzetto Craxi, Andreotti, Forlani. Oggi, invece, il <hi rend="#i">Corriere</hi> ripropone quelle tre lettere per indicare una nuova ipotetica alleanza che vedrebbe come protagonisti <hi rend="#b">Casini, Alfano e Formigoni</hi>. Ma dei tre c’è solo il bolognese Casini, che si ferma a parlare di calcio con alcuni cittadini. Alfano, invece, non pervenuto. Così come il segretario del <hi rend="#b">Pd, Pierluigi Bersani</hi>, che nel pomeriggio avrebbe dovuto fare capolino fra gli stand del garofano rosso. Ma nulla, i socialisti sperano che possa presentarsi nei prossimi giorni.</p>
    <p>Verso le otto di sera arriva direttamente dalla festa nazionale del Partito Democratico di Pesaro il leader dell’<hi rend="#b">Udc</hi>, che davanti ai giornalisti <hi rend="#b">non lesina critiche ad un governo</hi> “pessimo, screditato a tutti i livelli, anche internazionali. Un’opposizione seria deve dare prova di responsabilità maggiore”. E critica anche lo sciopero di oggi della <hi rend="#b">Cgil</hi>, che “non è una soluzione, ma rischia di peggiorare il problema e allargare il fossato anche tra i vari sindacati”. Casini si dice “preoccupato davanti ad un Paese che sta pericolosamente danzando sull’orlo del precipizio”. “Ci vuole responsabilità – continua – e uno sforzo da parte di tutti, anche con una ricetta dolorosa e impopolare da sottoporre al Paese”. La manovra, seppur – a detta di Casini – sbagliata e irragionevole, è da “fare velocemente, perdere tempo in questa fase è ancora peggio”.</p>
    <p>Con Casini sul palco ci sono il <hi rend="#b">segretario del Psi, Riccardo Nencini</hi>, Fabrizio Masia con i suoi sondaggi, e il giornalista del<hi rend="#i"> Corriere</hi>, Andrea Garibaldi. Il leader Udc continua da dove aveva lasciato davanti ai cronisti: “Noi dell’Udc aderiamo all’appello del Presidente della Repubblica e sollecitiamo il governo ad assumere iniziative necessarie per rafforzare questo provvedimento in termini di credibilità economica”. Secondo Casini la situazione politica, economica e anche giudiziaria non ha solo alcuni elementi in comune con <hi rend="#b">tangentopoli</hi>, ma è anzi del tutto uguale, se non peggiore, poiché “<hi rend="#b">la gente sta peggio di venti anni fa</hi>, c’è una disperazione più profonda che può portare a situazioni incresciose”. Frasi che fanno storcere il naso ad alcuni dei pochi presenti.</p>
    <p>E proprio come un’ora prima aveva detto Enrico Letta, anche Casini parla di <hi rend="#b">governo di responsabilità nazionale</hi>, composto dalle “persone serie del Pd e del Pdl, con l’assunzione di determinate responsabilità. Ci sono scelte impopolari da fare, ma se non c’è uno scatto di reni temo che non ce la faremo”. E Nencini condisce il tutto dichiarandosi convinto del fatto che “Berlusconi non cadrà”. Per poi aggiungere che “Napolitano non è Scalfaro e può svolgere correttamente la sua funzione di garanzia senza fare invasioni di campo”.</p>
    <p>Mentre a soli cinquanta metri dal palco della festa del Psi ben più del doppio delle persone accorse a sentire il dibattito ballano la mazurka e il liscio godendosi spensierati il fresco della sera, il leader dell’Udc conclude con un pizzico di pessimismo: “se continua così avremo da aspettarci giorni molto brutti. <hi rend="#b">Ci vogliono nervi saldi e soluzioni vere</hi>”. Fondamentalmente gli elementi che mancano a questo governo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>