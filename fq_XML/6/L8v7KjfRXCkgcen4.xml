<doc sitename="Il Fatto Quotidiano" title="Dress code, ritocchi alle foto, scredito degli avversari e zero sondaggi: il nuovo manuale di Forza Italia voluto da Silvio Berlusconi - Il Fatto Quotidiano" author="F Q" date="2022-08-26" url="https://www.ilfattoquotidiano.it/2022/08/26/dress-code-ritocchi-alle-foto-scredito-degli-avversari-e-zero-sondaggi-il-nuovo-manuale-di-forza-italia-voluto-da-silvio-berlusconi/6774876/" hostname="ilfattoquotidiano.it" description="Fra le altre cose si raccomanda la necessità di &quot;identificare gli opinion leader della zona&quot; alias giornalisti, medici, insegnanti perché &quot;possono raggruppare più voti&quot;" categories="Politica" tags="Campagna Elettorale;Elezioni;Forza Italia;Silvio Berlusconi" fingerprint="997102f1846679c">
  <main>
    <head rend="h1">Dress code, ritocchi alle foto, scredito degli avversari e zero sondaggi: il nuovo manuale di Forza Italia voluto da Silvio Berlusconi</head>
    <graphic src="https://st.ilfattoquotidiano.it/wp-content/uploads/2022/07/28/med-1200x630-14-690x362.jpg"/>
    <p>Quasi 30 pagine per descrivere il <hi rend="#b">nuovo galateo</hi> destinato ai candidati di <hi rend="#b">Forza Italia</hi>. Un classico nel corso della vita politica di <hi rend="#b">Silvio Berlusconi</hi>, che lo ripropone anche in questa occasione in una versione aggiornata. Dal <hi rend="#b">dress code</hi> all’estetica: dove necessario, anche qualche <hi rend="#b">ritocco</hi> alle foto pubblicate. Fino ai<hi rend="#b"> social</hi>: vanno usati la mattina presto, all’ora di pranzo e prima di cena. La citazione berlusconiana “Chi ci crede combatte, non si ferma, supera ogni ostacolo e vince” accompagna il documento, introdotto dal responsabile nazionale dei dipartimenti, <hi rend="#b">Alessandro Cattaneo</hi>, e anticipato dal quotidiano <hi rend="#i">La Stampa</hi>. È stata diffusa una copia a tutti i forzisti in corsa il 25 settembre.</p>
    <p>A loro si chiede ad esempio di “<hi rend="#b">identificare gli opinion leader</hi> della zona” alias<hi rend="#b"> giornalisti, medici, insegnanti</hi> perché “possono <hi rend="#b">raggruppare più voti</hi>“. La priorità sono gli <hi rend="#b">elettori</hi>: “vengono prima di qualsiasi cosa” e vanno guardati negli occhi senza distrarsi, ad esempio per controllare il cellulare. Da qui l’importanza di esserci “sempre e comunque”, non disertando nemmeno “le cerimonie sacramentali” e rispondendo sempre al telefono. Sul piano politico, il mantra è rimarcare l’unità del centrodestra “che non è nata come le altre frettolosamente solo per la campagna elettorale”, si legge nel manuale. Poi, via i sondaggi dai discorsi, o meglio: “È <hi rend="#b">sbagliato citare sondaggi </hi>che danno in vantaggio il centrodestra per diversi motivi, perché si allontanano gli elettori indecisi e si accredita un risultato vincente dei nostri alleati”. Idem sulla futura premiership: “Meglio soprassedere e ricordare il ruolo di Silvio Berlusconi come leader che ha fatto nascere il centrodestra italiano”. Sugli avversari lotta a<hi rend="#b"> Carlo Calenda</hi> e <hi rend="#b">Matteo Renzi</hi> (e quindi al Terzo polo che ha accolto alcuni dei più noti ex azzurri) di cui va enfatizzata “<hi rend="#b">la scarsa affidabilità politica e personale</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>