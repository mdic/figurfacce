<doc sitename="Il Fatto Quotidiano" title="Un paese contro il centro islamico. Con Lega Nord e Forza Nuova firmano in 400 - Il Fatto Quotidiano" author="Enrico Bandini" date="2011-12-21" url="http://www.ilfattoquotidiano.it/2011/12/21/lega-nord-forza-nuova-firme-contro-centro-islamico-pericolosa-cellula-eversiva/178946/" hostname="ilfattoquotidiano.it" description="La Lega nord torna a far la Lega. Ora che è all’opposizione, naufraga del governo Berlusconi, torna a resuscitare vecchi slogan" categories="Emilia Romagna" tags="Alberto da Giussano;Arabi;Clandestini;Extracomunitari;Forza Nuova;Immigrati;Islam;Lega;Moschea;PD;Ravenna;Silvio Berlusconi" fingerprint="ebafd01879107715">
  <main>
    <head rend="h1">Un paese contro il centro islamico. Con Lega Nord e Forza Nuova firmano in 400</head>
    <p><ref target="http://www.ilfattoquotidiano.it/wp-content/uploads/2011/12/moschea_pp_er.jpg"/>La Lega nord torna a far la Lega. Ora che è all’opposizione, naufraga del governo Berlusconi, torna a resuscitare vecchi slogan: “<graphic src="http://www.ilfattoquotidiano.it/wp-content/uploads/2011/12/moschea_pp_er.jpg" title="moschea_pp_er"/></p>
    <p><hi rend="#b">Insieme libereremo i nostri comuni</hi>”. Da chi? Se non sono zingari, saranno musulmani.</p>
    <p>I sostenitori di Alberto da Giussano domenica scorsa erano in piazza Berardi a Castel Bolognese (Ravenna), comune di circa 10 mila anime, per raccogliere firme contro l’apertura di uno spazio autogestito dall’<hi rend="#b">associazione Luce</hi>, formata da cittadini immigrati. Si tratterebbe di un centro culturale destinato a sorgere in un capannone, precedentemente adibito a officina ed ex deposito, che si trova nella zona artigianale di via Serraglio.</p>
    <p>Per la Lega Nord locale è già <hi rend="#b">una moschea</hi>. E allora, a neanche una settimana dagli omicidi xenofobi di Firenze, si sono ritrovati, in una giornata di mercato, i sostenitori di <hi rend="#b">Lega </hi>e<hi rend="#b"> Forza Nuova</hi>, uniti sul grande tema che cementa la loro convergenza ideologica: la paura della diversità. Sono riusciti a raccogliere <hi rend="#b">400 firme</hi>. Non poche e nei prossimi giorni continueranno la raccolta.</p>
    <p>A raccontare l’atmosfera che si percepiva nella piazza di Castelbolognese sono <hi rend="#b">Said Labtami</hi>, presidente dell’Associazione Luce, <hi rend="#b">Wahid Gribhi</hi> presidente Associazione Immigrati attivArci e <hi rend="#b">Lucio Borghesi</hi> presidente del Circolo Arci “G. Dal monte”: “Domenica si respirava odio, intolleranza, violenza. Una giornata prenatalizia con i negozi aperti e le bancarelle si è ridotta a una festa presidiata da poliziotti e carabinieri. La raccolta di firme e i volantini distribuiti –continua il comunicato congiunto- testimoniano come quei partiti siano il risultato di una cultura dell’intolleranza, dell’odio e del razzismo. Per questo siamo indignati e crediamo che si debba lavorare per creare un clima diverso nel nostro Paese, nel quale prevalga quella volontà di solidarietà, di unità, di fratellanza e di dignità che con tanta nettezza emergono dalla nostra Costituzione”.</p>
    <p>Anche questi sono gli effetti dell’asse <hi rend="#b">Milano-Bologna: un patto che è stato </hi>ufficializzato il 2 dicembre nel capoluogo emiliano, nel corso dell’incontro “Islam, quante moschee sorgeranno a Bologna e provincia”. Castelbolognese è in provincia di Ravenna, ma l’obiettivo è il medesimo dei colleghi di partito emiliani: allearsi con il Carroccio <hi rend="#i">meneghino</hi> per rilanciare la crociata <hi rend="#b">anti islam</hi>.</p>
    <p>Pur sostenendo che “non è un problema religioso o razzista”, sembra confermare ciò il segretario leghista della provincia di Ravenna<hi rend="#b"> Gianluigi Forte</hi>: “È in gioco l’ordine pubblico. L’islam mette la religione anche prima della legge e la mischia con la politica. Dicono che fanno cultura e poi saltano fuori le moschee e le cellule eversive”.</p>
    <p>Non si discosta di molto il parere del consigliere leghista in Provincia <hi rend="#b">Rudi Capucci</hi>: “Non si possono incontrare al bar come tutti? –si chiede il consigliere di Lugo-. Sono loro che si ghettizzano. Mi pare ovvio –prosegue- che con le problematiche che siamo chiamati a risolvere a tutti i livelli, lavorativo, sociale, amministrativo, sia una perdita di tempo e denaro dar corso a iniziative di questo tipo. La nostra comunità perché dovrebbe farsi carico di una situazione in cui si potrebbero creare dei pericoli?”.</p>
    <p>E allora non importa se, come spiega il sindaco del Pd <hi rend="#b">Daniele Bambi</hi>, “ad avanzare la richiesta è stata una regolare associazione, di persone che lavorano, pagano le tasse, alcuni sono qui da 20 anni e hanno i figli nati in Italia che vanno a scuola con i nostri. Hanno preso un capannone in affitto, pagano tra i 400 e i 500 euro al mese, ci sono leggi che lo consentono, e come certi partiti sono autorizzati a protestare e io non glielo vieto, così anche loro sono autorizzati a chiedere ciò che la legge permette”.</p>
    <p>Meglio per la Lega locale trovare un <hi rend="#b">capro espiatorio</hi> per il disagio sociale che molte famiglie stanno attraversando. L’iniziativa dell’associazione Luce glielo offre su un piatto d’argento. E le critiche a un Pd “troppo morbido” non mancano: “Il Pd –prosegue Capucci- ha un atteggiamento che va ideologicamente in una certa direzione. Vogliono dimostrare a tutti i costi di essere tolleranti, ma alla fine sono i cittadini a rimanere indietro, a essere gli ultimi della fila, come succede per l’assegnazione delle case popolari”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>