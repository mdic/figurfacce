<doc sitename="Il Fatto Quotidiano" title="Elezioni Usa, Monti si congratula con Obama. Quattro anni fa la gaffe di B. - Il Fatto Quotidiano" author="RQuotidiano" date="2012-11-07" url="http://www.ilfattoquotidiano.it/2012/11/07/elezioni-usa-monti-e-napolitano-si-congratulano-con-obama-per-secondo-mandato/406372/" hostname="ilfattoquotidiano.it" description="“I più calorosi auguri di buon lavoro, di serenità a lei, alla gentile consorte e alla vostra splendida famiglia”. Così, il presidente del Consiglio italiano Mario Monti si congratula con Barack Obama per la rielezione a presidente degli Stati Uniti. Niente a che vedere con la “battuta” fatta dal suo predecessore Silvio Berlusconi il 6 novembre del 2008 …" categories="Politica" tags="Barack Obama;Elezioni Usa 2024;Giorgio Napolitano;Mario Monti;Presidenziali Usa 2012;Silvio Berlusconi" fingerprint="88a61e1c4a0d22bc">
  <main>
    <head rend="h1">Elezioni Usa, Monti si congratula con Obama. Quattro anni fa la gaffe di B.</head>
    <graphic src="https://st.ilfattoquotidiano.it/wp-content/uploads/2012/11/obama-napolitano_interna-nuova.jpg" alt="Obama e Napolitano"/>
    <p>“I più calorosi <hi rend="#b">auguri di buon lavoro, </hi>di serenità a lei, alla gentile consorte e alla vostra splendida famiglia”. <ref target="http://www.ilfattoquotidiano.it/2012/11/07/elezioni-usa-obama-vince-ma-paese-e-diviso-camera-ai-repubblicani/406140/">Così, il presidente del Consiglio italiano Mario Monti si congratula con Barack Obama per la rielezione a presidente degli Stati Uniti</ref>. Niente a che vedere con </p>
    <p><hi rend="#b">la “battuta”</hi>fatta dal suo predecessore</p>
    <p><hi rend="#b">Silvio Berlusconi</hi>il 6 novembre del 2008 quando Obama venne eletto la prima volta e salutato con favore dal Cavaliere perché</p>
    <p><hi rend="#b">bello, alto e soprattutto “abbronzato”</hi>.</p>
    <graphic src="https://img.youtube.com/vi/5bJZKCps6bw&lt;/p&gt;&#10;&lt;p&gt;/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>“Con la sua conferma alla Casa Bianca, l’Italia sa di poter contare su <hi rend="#b">un’America forte e solidale</hi>, che continuerà a svolgere un ruolo fondamentale sulla scena internazionale e a impegnarsi a far fronte alle numerose sfide globali”, scrive Monti nel messaggio diffuso da Palazzo Chigi. Il presidente del Consiglio fa riferimento a impegni come “assicurare la pace e la sicurezza internazionali, rispondere efficacemente al legittimo anelito alla libertà di tanti Paesi che si affacciano alla democrazia. Infine, superare la difficile <hi rend="#b">congiuntura dell’economia mondiale</hi>“.</p>
    <p>E mentre la sinistra italiana esulta per la vittoria di Obama, anche la destra è pronta a raccogliere le indicazioni che emergono dal voto Usa. Intanto voci unanimi, che trovano la sua massima espressione nel presidente della Repubblica <hi rend="#b">Giorgio Napolitano</hi>, esprimono “ammirazione per l’alto senso di responsabilità” con cui <hi rend="#b">Barack Obama e Mitt Romney</hi> hanno fatto seguire immediatamente all’annuncio del risultato “espressioni di reciproco riconoscimento e di comune impegno a operare per l’<hi rend="#b">unità della nazione</hi>”.</p>
    <p>Apprezzamento viene espresso anche dai membri del governo, col ministro dello Sviluppo economico <hi rend="#b">Corrado Passera</hi> che evidenzia come la conferma di Obama “permetta la continuazione di un lavoro che si è dimostrato molto positivo”. Dello stesso avviso è il titolare della Farnesina <hi rend="#b">Giulio Terzi</hi>, secondo il quale l“’apertura al dialogo” nelle questioni internazionali degli ultimi quattro anni “combacia con la caratteristica genetica della politica estera italiana”.</p>
    <p>Il presidente della Camera <hi rend="#b">Gianfranco Fini</hi> esprime “soddisfazione” ed evidenzia come la posizione di Romney “poteva far correre il rischio di una politica isolazionista che sarebbe stata un un grosso problema anche per noi europei”.</p>
    <p>Il centrosinistra plaude alla vittoria di Obama. Per il segretario del Pd <hi rend="#b">Pier Luigi Bersani</hi> “questo risultato favorisce il rapporto tra Usa ed Europa, in particolare sulla necessità di rilanciare lo sviluppo”. Il sindaco di Firenze <hi rend="#b">Matteo Renzi</hi> ritiene che “il discorso di Obama abbia regalato speranza, emozione e coraggio come a Boston nel 2004 o nella campagna per le primarie del 2008”, mentre il leader di Sel <hi rend="#b">Nichi Vendola</hi> apre il suo profilo su Facebook con la foto dell’abbraccio tra Obama e Michelle dopo la rielezione.</p>
    <p>Il presidente dell’Idv <hi rend="#b">Antonio Di Pietro</hi> si complimenta “per la lezione di democrazia” ed auspica che la “sua vittoria sia un esempio per l’Italia”, mentre il leader dell’Udc <hi rend="#b">Pier Ferdinando Casini</hi> spiega il suo tifo per Obama perchè “non si può non coniugare il rigore con la difesa dei cittadini più deboli”. “Aiuti l’Europa a uscire dalla crisi e sostenga sempre Israele e la causa della pace”, scrive invece su Facebook il segretario federale della Lega Nord, Roberto Maroni.</p>
    <p>Per il segretario del Pdl <hi rend="#b">Angelino Alfano</hi> gli Stati Uniti si sono rivelati “ancora un volta capaci di una straordinaria prova di partecipazione democratica” e aggiunge “abbiamo un obiettivo da coltivare insieme e cioè ricominciare a far crescere l’economia americana ed europea”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>