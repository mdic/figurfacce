<doc sitename="Il Fatto Quotidiano" title="Dal processo breve al legittimo impedimento storia di una legge ad personam - Il Fatto Quotidiano" author="Mario Portanova" date="2011-06-11" url="http://www.ilfattoquotidiano.it/2011/06/11/dal-processo-breve-al-legittimo-impedimento-storia-di-una-legge-ad-personam/117363/" hostname="ilfattoquotidiano.it" description="In principio fu il “processo breve”, stravagante disegno di legge proposto da Maurizio Gasparri che potrebbe stroncare migliaia di processi in corso: tutti quelli che non arrivano a sentenza definitiva sei anni dopo la richiesta di rinvio a giudizio, eccetto i dibattimenti per alcuni reati gravi, decisi preventivamente da Gasparri medesimo. Il processo breve ha …" categories="Giustizia" tags="Crack Parmalat;David Mills;Leggi ad personam;Legittimo Impedimento;Lodo Alfano;Maurizio Gasparri;Mediatrade;Michele Vietti;Referendum;Ruby;Silvio Berlusconi;Thyssenkrupp" fingerprint="68ed08e479e89997">
  <main><head rend="h1">Dal processo breve al legittimo impedimento <lb/> storia di una legge ad personam</head><p><ref target="http://www.ilfattoquotidiano.it/wp-content/uploads/2011/06/ghedini_interna.jpg"><graphic decoding="async" class="size-full wp-image-117366" title="ghedini_interna" src="http://www.ilfattoquotidiano.it/wp-content/uploads/2011/06/ghedini_interna.jpg" alt="" width="295" height="152"/></ref></p><graphic src="http://www.ilfattoquotidiano.it/wp-content/uploads/2011/06/ghedini_interna.jpg" title="ghedini_interna"/><p>In principio fu il “processo breve”, stravagante<ref target="http://www.senato.it/leg/16/BGT/Schede/Ddliter/testi/34502_testi.htm"> disegno di legge proposto da Maurizio Gasparri </ref>che potrebbe stroncare migliaia di processi in corso: tutti quelli che non arrivano a sentenza definitiva sei anni dopo la richiesta di rinvio a giudizio, eccetto i dibattimenti per alcuni reati gravi, decisi preventivamente da Gasparri medesimo.</p><p>Il processo breve ha suscitato polemiche di fuoco e, tra emendamenti e correzioni varie, giace tuttora in Parlamento dopo essere stato approvato al Senato il 20 gennaio di quest’anno e, con modifiche, alla Camera il 13 aprile, tra le proteste delle vittime di importanti casi giudiziari, come il rogo della<hi rend="#b"> Thyssen</hi> o il crac <hi rend="#b">Parmalat</hi>.</p><p>Ma, come spesso è accaduto nella decennale storia delle leggi ad personam in favore di <hi rend="#b">Silvio Berlusconi</hi>, il fantasma del processo breve ha aperto la strada a una proposta alternativa meno devastante, portata avanti in parallelo dalla maggioranza di centrodestra: il “<hi rend="#b">legittimo impedimento</hi>”, la norma sottoposta a uno dei referendum del 12 e 13 giugno, che avrebbe permesso di salvare il presidente del Consiglio dai suoi processi senza affossarne altri.</p><p>Non è un caso che<ref target="http://www.senato.it/leg/16/BGT/Schede/Ddliter/34657.htm"> il relativo disegno di legge sia stato presentato dall’ex parlamentare di opposizione, l’Udc Michele Vietti</ref>, attuale vicepresidente del Csm, proprio con l’ottica della “riduzione del danno”, </p><p><ref target="http://www.ilfattoquotidiano.it/2011/06/10/il-legittimo-impedimento-da-ad-personam-di-marco-travaglio/117370/">come spiega</ref>.</p><hi rend="#b">Marco Travaglio</hi>nella dettagliatissima ricostruzione contenuta in<hi rend="#b">Ad personam</hi>(edizioni Chiarelettere, 2011)<p><ref target="http://www.altalex.com/index.php?idnot=36806">Il legittimo impedimento esiste già nel codice di procedura penale</ref>, e vale per tutti i cittadini. Se per esempio un imputato è immobilizzato a letto da una grave malattia, il giudice ne prende atto e rinvia l’udienza del processo. Allora perché “ad personam”? Perché a norma presentata da Vietti riguardava soltanto “le prerogative del presidente del Consiglio”: i suoi impegni di governo, in pratica, avrebbero costituito automaticamente un “legittimo impedimento” a presentarsi in aula.</p><p>L’intento di preservare Berlusconi dai processi in corso (tra cui il temuto <hi rend="#b">caso Mills</hi>) è dichiarato esplicitamente dal leader dell’Udc <hi rend="#b">Pier Ferdinando Casini</hi> e messo nero su bianco nel decreto Vietti, un provvedimento transitorio “nelle more della definitiva promulgazione” di una legge che regoli il rapporto della alte cariche dello Stato con la giustizia. In sostanza <ref target="http://www.camera.it/parlam/leggi/08124L.htm">il cosiddetto Lodo Alfano</ref>, che avrebbe messo il premier al riparo da qualunque processo per tutta la permanenza in carica. Il Lodo era già stato bocciato dalla Corte costituzionale, ma il Pdl stava lavorando a una nuova formulazione.</p><p>Dopo un’altra girandola di discussioni ed emendamenti, il 2 febbraio 2010 il testo viene approvato alla Camera. La differenza fondamentale rispetto alla norma che vale per tutti è questa: il presidente del Consiglio stabilisce da sé se i suoi impegni istituzionali sono tali da far saltare l’udienza, mentre i normali cittadini possono soltanto presentare una richiesta al giudice, che si riserva di decidere. Il 10 marzo, con una celerità sorprendente e ben due voti di fiducia posti dalla maggioranza, il legittimo impedimento è approvato anche al Senato. Diventa legge il 7 aprile, con la firma del presidente della Repubblica <hi rend="#b">Giorgio Napolitano</hi>.</p><p>Mentre parte la raccolte firme per il referendum contro la nuova legge, messa in moto dall’Italia dei Valori, si rivolge alla Corte costituzionale la Procura di Milano, titolare di tre processi contro Silvio Berlusconi (<hi rend="#b">Mills</hi>, diritti <hi rend="#b">Mediatrade</hi> e presunta frode fiscale <hi rend="#b">Mediaset</hi>, mentre i caso <hi rend="#b">Ruby</hi> in quel momento è di là da venire). Il 13 gennaio di quest’anno, la Corte definisce incostitituzionali alcune parti della norma sul legittimo impedimento, in particolare proprio quella che sottrae al giudice il potere di decidere, cioè il punto chiave che sta più a cuore a Berlusconi e ai suoi. I processi di Milano continuano, senza alcuna possibilità di “autocertificare” impegni irrinunciabili, tant’è che in diversi casi il presidente del Consiglio si presenta in aula.</p><p>Il referendum voluto dall’Idv viene comunque ritenuto ammissibile, con il quesito riformulato.</p><graphic src="https://img.youtube.com/vi/UgDM0HPLfXA/maxresdefault.jpg"/><p>Il 12 e il 13 giugno, l’elettorato è chiamato a votare sì per abrogare la norma sul legittimo impedimento o no per conservarla. Una norma che è ancora in vigore, anche se depotenziata nei suoi effetti dalla decisione della <hi rend="#b">Corte costituzionale</hi>. La sua bocciatura popolare eliminerebbe qualunque possibilità di utlizzarla, magari giocando su cavilli e interpretazioni, da parte dei legali del presidente del Consiglio. E, sottolineano i promotori, sarebbe un forte segnale politico contro di lui e contro la pratica delle leggi ad personam.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>