<doc sitename="Il Fatto Quotidiano" title="La Camorra protesta: &quot; macchè mafia, con lo Stato abbiamo trattato prima noi &quot; - Il Fatto Quotidiano" author="RMisfatto" date="2012-07-03" url="http://www.ilfattoquotidiano.it/2012/07/03/camorra-protesta-macche-mafia-con-stato-abbiamo-trattato-prima-noi/282433/" hostname="ilfattoquotidiano.it" description="Tra spread impazzito e bordate antieuro dello zombie ceronato di Arcore, il clima era già abbastanza turbato, quando una nuova tempesta politica è arrivata ad agitare sia i palazzi del potere italiano che le Borse di mezzo continente. Camorra contro Mafia: neanche la mente perversa di un destabilizzatore di professione avrebbe mai potuto immaginare qualcosa …" categories="Misfatto" tags="Bernardo Provenzano;Silvio Berlusconi;Totò Riina" fingerprint="fabb5ba1fd862a20">
  <main>
    <head rend="h1">La Camorra protesta: ” macchè mafia, con lo Stato abbiamo trattato prima noi ”</head>
    <p><ref target="http://www.ilfattoquotidiano.it/2012/07/03/camorra-protesta-macche-mafia-con-stato-abbiamo-trattato-prima-noi/282433/attachment/003/"/>Tra spread impazzito e bordate antieuro dello zombie ceronato di <graphic src="http://www.ilfattoquotidiano.it/wp-content/uploads/2012/07/003-251x300.jpg" title="003"/></p>
    <p><hi rend="#b">Arcore</hi>, il clima era già abbastanza turbato, quando una nuova tempesta politica è arrivata ad agitare sia i palazzi del potere italiano che le Borse di mezzo continente.</p>
    <p><hi rend="#b">Camorra contro Mafia</hi>: neanche la mente perversa di un destabilizzatore di professione avrebbe mai potuto immaginare qualcosa di peggio per i fragili equilibri socioeconomici del</p>
    <p><hi rend="#b">Paese</hi>. Cosa ha portato in rotta di collisione due delle nostre massime istituzioni?</p>
    <p>Il portavoce della Camorra al<hi rend="#b"> Tg1</hi> non ha usato troppi giri di parole: “Sui giornali da settimane va avanti una campagna a senso unico sulla trattativa tra Stato e Mafia. Tutti a sottolineare l’irritazione del<hi rend="#b"> Quirinale</hi>, ma pure noi ci siamo notevolmente scassate le uallere. E Mafia di su e <hi rend="#b">Mafia</hi> di giù, come se solo <hi rend="#b">Riina</hi> e <hi rend="#b">Provenzano</hi> avessero interloquito con lo Stato. Ma quella è una dimenticanza interessata da malommini, perché è stata la <hi rend="#b">Camorra</hi> la prima a trattare nelll’81 con i vertici italiani. E volete saperne un’altra? Non siamo stati noi a cercarli, non abbiamo messo bombe come certe persone, vennero loro da noi col cappello in mano”.</p>
    <p>Classica grisaglia da alto funzionario, il portavoce si toglie per un attimo i proverbiali rayban con le lenti aranciate, e guarda dritto la telecamera: “Troppo comodo dimenticarsene, vero? Le Bierre che sequestrano a <hi rend="#b">Torre del Greco</hi> l’assessore regionale della <hi rend="#b">Dc Ciro Cirillo</hi>, polizia e carabinieri che non sanno quali pesci pigliare… Ma Cirillo andava salvato, mica come quel comunista di <hi rend="#b">Aldo Moro</hi>. E allora ecco le processioni in carcere da Raffaele Cutolo, una grande dirigente della Camorra. E sì, ne andarono da lui di agenti dei servizi e dirigenti politici: dottor Cutolo, eccellenza faccia lei da mediatore con le Bierre, la prego intervenga. E Cirillo alla fine, dietro pagamento di un sacco di quattrini, si salvò la pelle. Insomma, la<hi rend="#b"> Camorra</hi> ha aperto una strada che poi altri hanno sfruttato: su questo primato politico non possiamo transigere, neanche con la<hi rend="#b"> Mafia</hi>, che pure lavora al nostro fianco per far crescere l’Italia”. Parole che sanno di tregua armata.</p>
    <p>A molti giovani d’oggi sembrerà strano un particolare della puntuale ricostruzione camorrista: cosa ci faceva in carcere un uomo stimato come<hi rend="#b"> Cutolo</hi>? Difficile solo da immaginare, ma trent’anni fa gli elementi più creativi della Camorra, affiliati o semplici amici, pur rispettati da gran parte dello Stato, non erano ancora andati a dirigerlo e venivano spesso perseguitati da giudici irrispettosi delle nostre belle tradizioni. Solo negli anni Novanta si sarebbe aperto, con<hi rend="#b"> Forza Italia</hi>, un nuovo campo d’occupazione: il <hi rend="#b">Parlamento</hi>. </p>
    <p>Un interrogativo serpeggia intanto nella <hi rend="#b">Capitale</hi> e lascia col fiato sospeso: come mai la <hi rend="#b">‘Ndrangheta</hi> tace? Secondo i bene informati, la terza carica criminalpolitica dello Stato sarebbe pronta a una mediazione tra Mafia e Camorra, suoi obiettivi sono la tranquillità, il rigoroso equilibrio dei poteri e l’espansione del prestigio tricolore nel mondo. Tra breve poi gli italiani andranno in vacanza e sulla <hi rend="#b">Salerno-Reggio Calabria</hi> dev’essere tutto pronto in modo da garantire, d’intesa coi ministeri interessati, il maggior numero di cantieri aperti. La scadenza di fine lavori fissata per il <hi rend="#b">2097</hi> si avvicina. </p>
    <p>di <hi rend="#b">Andrea Aloi </hi></p>
    <p><hi rend="#b"> il Misfatto</hi>, inserto satirico de</p>
    <p><hi rend="#b">Il Fatto quotidiano</hi>, domenica 1 luglio 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>