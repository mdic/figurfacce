<doc sitename="Il Fatto Quotidiano" title="&quot;Sabina Guzzanti diffamò la Carfagna&quot;. Condannata a risarcirle 40 mila euro - Il Fatto Quotidiano" author="RQuotidiano" date="2012-10-09" url="http://www.ilfattoquotidiano.it/2012/10/09/guzzanti-diffamo-carfagna-ora-dovra-risarcirle-40-mila-euro/377096/" hostname="ilfattoquotidiano.it" description="“Sabina Guzzanti ha diffamato Mara Carfagna e per questo dovrà versare all’ex ministro per le Pari opportunità 40 mila euro di danni morali“. Lo ha deciso il Tribunale civile di Roma in relazione a un discorso pubblico della comica tenuto nel 2008 al “No Cav Day“, organizzato in piazza Navona a Roma. In quell’occasione, l’attrice satirica …" categories="Cronaca" tags="Diffamazione;Mara Carfagna;Risarcimento Danni;Sabina Guzzanti;Silvio Berlusconi" fingerprint="cde33328e9245b4d">
  <main>
    <head rend="h1">“Sabina Guzzanti diffamò la Carfagna”. Condannata a risarcirle 40 mila euro</head>
    <graphic src="https://st.ilfattoquotidiano.it/wp-content/uploads/2012/08/sabina-guzzanti-interna.jpg"/>
    <p>“<hi rend="#b">Sabina Guzzanti ha diffamato Mara Carfagna</hi> e per questo dovrà versare all’ex ministro per le Pari opportunità <hi rend="#b">40 mila euro</hi> di <hi rend="#b">danni morali</hi>“. Lo ha deciso il Tribunale civile di Roma in relazione a un discorso pubblico della comica tenuto nel 2008 al “<hi rend="#b">No Cav Day</hi>“, organizzato in piazza Navona a <hi rend="#b">Roma</hi>. In quell’occasione, l’attrice satirica aveva pronunciato una serie di frasi facendo riferimento a presunti rapporti tra l’allora premier e la ministra delle pari opportunità. Guzzanti aveva intonato anche una canzone proprio sul contenuto di quelle presunte intercettazioni secretate: “Osteria delle ministre, le ministre son maestre e se a letto son portento figuriamoci in parlamento, dammela a me Carfagna, pari opportunità”.</p>
    <p>In quell’occasione Sabina Guzzanti disse di non essere interessata alla <hi rend="#b">vita sessuale di Berlusconi</hi>, ma aggiunse: “Non può mettere una persona a fare il ministro solo perché ha una relazione sessuale con lui”. Carfagna annunciò subito la sua intenzione di sporgere <hi rend="#b">querela</hi>. Nel dispositivo si legge che la Guzzanti dovrà, appunto, risarcire Mara Carfagna con la somma di 40mila euro “in relazione alla gravità dell’offesa e della diffusione pubblica della medesima” e per “aggressione gratuita a personaggio pubblico”.</p>
    <p>Le uniche parole dell’ex ministro sono state: “Preferisco non commentare. La sentenza si commenta da sola. Mi limito solo a dire che la sentenza ha stabilito due principi fondamentali. Il primo è che le intercettazioni di cui si parlava non esistono. Il secondo: la satira non può dileggiare l’onore e la reputazione di un personaggio pubblico”. La Guzzanti invece ha risposto sul suo<hi rend="#b"> blog</hi> scrivendo di “aver avuto torto, e non è un titolo sarcastico è la verità. Per la verità ho insultato Berlusconi, ma la Carfagna ha tutto il diritto a sentirsi offesa”.</p>
    <p>Ma, argomenta, “non erano ancora usciti gli scandali, non si sapeva ancora nemmeno di <hi rend="#b">Noemi Letizia</hi>, ma la Carfagna ministro mi era sembrata uno sfregio. I fatti mi hanno dato molta più ragione di quella che volevo avere”. Quello che la Guzzanti contesta “è che se è vero che è un’offesa quella da me proferita, è pur vero che è di molto più offensivo quello che gli italiani e le italiane in particolare, hanno subito con la nomina della Carfagna a ministro”. “Un allarme rosso – rileva – che avrebbe dovuto mobilitare donne e uomini che sono intervenuti a dire ‘se non ora quando’ solo quando era troppo tardi. Siamo stati offesi ma l’offesa che abbiamo subito non è risarcibile da nessun tribunale. Il codice non ci tutela. Eppure è indubbio che ci ha danneggiato, che ne stiamo pagando e ne pagheremo le conseguenze in termini sia economici che di dignità e qualità della vita chissà per quanto tempo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>