<doc sitename="Il Fatto Quotidiano" title="Foto di Kate in topless, l'Independent: &quot;Battaglia legale tra Berlusconi e i reali&quot; - Il Fatto Quotidiano" author="RQuotidiano" date="2012-09-15" url="http://www.ilfattoquotidiano.it/2012/09/15/foto-kate-independent-prevede-battaglia-legale-berlusconi-e-famiglia-reale-inglese/353836/" hostname="ilfattoquotidiano.it" description="Si prepara una scontro in tribunale tra Berlusconi e la famiglia reale britannica per le foto di Kate Middleton in topless, che il francese Closer ha pubblicato e che l’italiano Chi pubblicherà lunedì, secondo quanto scrive il quotidiano inglese Independent. Entrambi i giornali sono della Mondadori, controllata dalla Fininvest, e per questo il quotidiano prevede una …" categories="Media" tags="Alfonso Signorini;Kate Middleton;Silvio Berlusconi" fingerprint="edb974ab4883472d">
  <main>
    <head rend="h1">Foto di Kate in topless, l’Independent: “Battaglia legale tra Berlusconi e i reali”</head>
    <graphic src="https://st.ilfattoquotidiano.it/wp-content/uploads/2012/09/kate.jpg"/>
    <p>Si prepara una<hi rend="#b"> scontro in tribunale</hi> tra <hi rend="#b">Berlusconi</hi> e la famiglia reale britannica per le foto di <hi rend="#b">Kate Middleton in topless</hi>, che il francese <hi rend="#b">Closer</hi> ha pubblicato e che l’italiano <hi rend="#b">Chi</hi> pubblicherà lunedì, secondo quanto scrive il quotidiano inglese <hi rend="#b">Independent</hi>. Entrambi i giornali sono della<hi rend="#b"> Mondadori</hi>, controllata dalla Fininvest, e per questo il quotidiano prevede una “battaglia legale” per la tutela dell’immagine della moglie del <hi rend="#b">principe William</hi>.</p>
    <p>“Nonostante la Casa reale abbia definito la pubblicazione delle foto in Francia una grottesca e totalmente ingiustificabile invasione della privacy, e la coppia reale abbia annunciato un’azione legale, Chi intende comunque procedere con la pubblicazione”, scrive l’Independent oggi.</p>
    <p>Il quotidiano ricorda poi come “Berlusconi, che sta affrontando accuse di concussione e prostituzione minorile, non è nuovo a battaglie che coinvolgono foto in topless e violazione della privacy”. Lo stesso ex premier, ricorda l’Independent, vinse con il suo team legale la battaglia contro <hi rend="#b">El Pais</hi> che pubblicò nel 2009 foto scattate con il teleobiettivo a <hi rend="#b">Villa Certosa,</hi> che ritraevano donne in topless e il premier ceco <hi rend="#b">Mirek Topolanek</hi> in piscina. Gli avvocati dimostrarono come fosse invasione della privacy del premier, e lo stesso Berlusconi, spiega il giornale, definì la pubblicazione “un inaccettabile violazione della privacy e un attacco scandaloso”.</p>
    <p>Ma per <hi rend="#b">Alfonso Signorini</hi>, direttore del settimanale Mondadori, “le foto di Villa Certosa furono scattate all’interno di una proprietà, mentre in questo caso si vede benissimo che è una strada pubblica, chiunque passava di lì le avrebbe fatte. Non mi risulta siano state scattate dall’interno”. E sottolinea che è “contento di dedicare un’edizione speciale di Chi a questo scoop, perché è di questo che si tratta”. “Se non riconoscessi il giusto valore a uno scoop – spiega – sarebbe meglio che andassi a vendere carciofi al mercato. In secondo luogo, in ottemperanza alla legge, le <hi rend="#b">immagini non ledono</hi> la dignità della persona e non sono in alcun modo morbose o pruriginose, a differenza di quelle del principe<hi rend="#b"> Harry</hi> pubblicate dai giornali inglesi. In terzo luogo, sono state realizzate su una terrazza, in un luogo pubblico, in ottemperanza alla legge sulla privacy”. </p>
    <p>Signorini risponde poi “a chi dice che avrei avvisato Berlusconi e chiesto il permesso di pubblicare le foto: questa è fanta-editoria. E poi Berlusconi ha altro a cui pensare che a Kate Middleton. Vorrei ricordare che due anni fa ho pubblicato le foto in topless del mio editore, Marina Berlusconi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>