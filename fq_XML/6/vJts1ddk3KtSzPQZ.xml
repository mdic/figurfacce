<doc sitename="Il Fatto Quotidiano" title="Berlusconi: &quot;Arriveremo al 2013 l'opposizione collabori&quot; - Il Fatto Quotidiano" author="RQuotidiano" date="2011-06-26" url="http://www.ilfattoquotidiano.it/2011/06/26/berlusconi-arriveremo-al-2013-lopposizione-collabori/126371/" hostname="ilfattoquotidiano.it" description="L’ultimo voto di fiducia regala ottimismo al presidente del Consiglio che, in un messaggio ai Promotori della Libertà, sottolinea come esso “non solo è superiore alla maggioranza assoluta, ma è anche il più elevato dopo il passaggio all’opposizione di Fini e dei suoi”. E proprio a Fini dedica un passaggio del suo intervento ricordando ancora …" categories="Politica" tags="Gianfranco Fini;Opposizione;Silvio Berlusconi" fingerprint="7c0894a55d2a8435">
  <main>
    <head rend="h1">Berlusconi: “Arriveremo al 2013 <lb/> l’opposizione collabori”</head>
    <p><ref target="http://www.ilfattoquotidiano.it/wp-content/uploads/2011/06/header_promotori2.jpg"/>L’ultimo voto di fiducia regala ottimismo al presidente del Consiglio che, in un messaggio ai <graphic src="http://www.ilfattoquotidiano.it/wp-content/uploads/2011/06/header_promotori2.jpg" title="promotori della libertà_interna"/></p>
    <p><hi rend="#b">Promotori della Libertà</hi>, sottolinea come esso “non solo è superiore alla maggioranza assoluta, ma è anche il più elevato dopo il passaggio all’opposizione di Fini e dei suoi”.</p>
    <p>E proprio a Fini dedica un passaggio del suo intervento ricordando ancora una volta come “il 14 dicembre le opposizioni vecchie e nuove tentarono di rovesciare il governo legittimo con un colpo di Palazzo. I voti di fiducia che ci evitarono il ribaltone – ricorda paragonandoli ai 317 di oggi – furono 314 contro i 311 delle opposizioni. Quindi da allora il nostro governo ha superato vittoriosamente ben 44 voti di fiducia ed ha guadagnato ad ogni votazione sempre più consensi”.</p>
    <p>“Direi – prosegue il premier – che è l’ennesima conferma di quanto dico da tempo e cioè che la maggioranza, dopo che non comprende più Fini e i suoi, è una maggioranza politicamente meno numerosa nei numeri, ma è molto più forte e coesa, ed è finalmente in grado di approvare quelle riforme che per troppo tempo gli oppositori interni ci avevano impedito addirittura di presentare al Parlamento”. Riforme (fisco, giustizia e architettura istituzionale dello Stato) “che erano scritte nel programma approvato dai nostri elettori” e che sono “importanti perchè necessarie per poter realizzare il nostro Paese”.</p>
    <p>Poi Berlusconi ha parlato di tasse: “Il Governo – ha detto – chiederà al Parlamento la delega per la riforma fiscale prima della pausa estiva, in modo da rendere operativa questa riforma, che è voluta da tutti gli italiani, perché bisogna spazzare via quel ginepraio di leggi fiscali che si sono succedute in quarant’anni dal 1970 ad oggi e che sono diventate veramente incomprensibili e controproducenti. Questa riforma si dovrebbe realizzare ed andare in vigore entro 18 mesi da oggi e cioè entro il termine naturale di questa legislatura”.</p>
    <p>Il premier ha quindi rivolto “all’opposizione, che da mesi chiede le mie dimissioni, un invito ad operare insieme a noi. Un invito – conclude – rivolto con forte spirito costruttivo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>