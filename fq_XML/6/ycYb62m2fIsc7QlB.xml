<doc sitename="Il Fatto Quotidiano" title="Casini chiede appuntamento a Bersani e Berlusconi: &quot;Dicano se sostengono Monti&quot; - Il Fatto Quotidiano" author="RQuotidiano" date="2012-05-05" url="http://www.ilfattoquotidiano.it/2012/05/05/casini-chiede-appuntamento-bersani-berlusconi-monti-sostenuto/219436/" hostname="ilfattoquotidiano.it" description="”Finiamo la campagna elettorale, e poi chiederò un appuntamento con Pier Luigi Bersani e Silvio Berlusconi per sapere se vogliono continuare a sostenere il governo Monti, oppure se intendono continuare a cercare sempre nuovi argomenti per distinguersi”. Pier Ferdinando Casini, leader dell’Udc, vuole chiedere un appuntamento ai leader del Pd, Pierluigi Bersani, e del Pdl …" categories="Politica" tags="Governo;Mario Monti;Pier Ferdinando Casini;Pier Luigi Bersani;Silvio Berlusconi" fingerprint="adbd8f7c6aa7e12d">
  <main>
    <head rend="h1">Casini chiede appuntamento a Bersani e Berlusconi: “Dicano se sostengono Monti”</head>
    <p>Il segretario del Pd rimanda l'invito al mittente: "Vedo che si dedica alla pretattica. Noi non partecipiamo". Il portavoce del Pdl Daniele Capezzone parla di provocazione: "Non siamo preoccupati per i passeggeri, non per il conducente. Dire sempre sì quando si sbaglia strada è un modo per andare sbattere"</p>
    <graphic src="https://st.ilfattoquotidiano.it/wp-content/uploads/2012/05/alfano-casini-bersani_interna-nuova.jpg"/>
    <p>”Finiamo la campagna elettorale, e poi chiederò un <hi rend="#b">appuntamento</hi> con Pier Luigi Bersani e Silvio Berlusconi per sapere se vogliono continuare a sostenere il governo Monti, oppure se intendono continuare a cercare sempre nuovi argomenti per distinguersi”. Pier Ferdinando <hi rend="#b">Casini</hi>, leader dell’Udc, vuole chiedere un appuntamento ai leader del Pd, Pierluigi <hi rend="#b">Bersani,</hi> e del Pdl Silvio <hi rend="#b">Berlusconi </hi>e naturalmente il segretario Angelo Alfano. “Finiamo la campagna elettorale, poi parliamo seriamente di tutto” dice l’ex presidente della Camera a margine del suo intervento al congresso nazionale delle Acli.</p>
    <p>“Io mi rendo conto di essere in minoranza, ma ormai è il mio <hi rend="#b">destino,</hi> in minoranza con Prodi, in minoranza con Berlusconi, resterò in minoranza anche adesso. Ma io le promesse e la demagogia fiscale ritengo che siano un tumore per il nostro paese. Io credo – aggiunge Casini – che bisogna continuare a rafforzare lo sforzo di Monti che naturalmente sa bene, come tutti noi, che c’è una pressione fiscale eccessiva forse insostenibile, ma che questo avviene a causa dei tanti che non pagano le <hi rend="#b">tasse</hi>. Se ci fosse meno evasione ci sarebbe una pressione fiscale più compatibile per tutti. Per cui la prima cosa è la lotta all’evasione fiscale. La seconda, se dalla lotta all’evasione si avrà un extragettito, se la ripresa dell’economia funzionerà, ci sarà un <hi rend="#b">alleggerimento</hi> della pressione fiscale sulle famiglie e sulle imprese. Ma oggi non è il momento delle promesse demagogiche con le quali questo paese è arrivato dove è, cioè vicino alla<hi rend="#b"> Grecia</hi> non solo geograficamente”. </p>
    <p>A stretto giro arrivano le risposte dei partiti chiamati in causa. “Vedo che anche Casini si dedica alla<hi rend="#b"> pretattica. </hi>Noi non partecipiamo<hi rend="#b">.</hi> Non siamo gente che trama alle spalle. Per noi si va al 2013. Chi ha intenzioni diverse non ce le attribuisca- dice il segretario del Pd Pier Luigi <hi rend="#b">Bersani</hi>. L’ex ministro del Sviluppo economico smentisce le indiscrezioni secondo cui il partito sarebbe pronto ad andare ad elezioni anticipate. Certe intenzioni non vanno attribuite ai democratici e conferma che per i “Dem” l’orizzonte resta quello della scadenza naturale della legislatura nel <hi rend="#b">2013</hi>. </p>
    <p>“Tra una <hi rend="#b">provocazione</hi> e l’altra, forse figlia del nervosismo dell’Udc per il dinamismo e la centralità dell’iniziativa di Angelino Alfano e del Pdl, emerge sempre più chiaramente il fatto che l’onorevole Casini si è dato come regola unica quella del vecchio cartello ‘non parlare ai conducente’ o ‘non disturbare il manovratore'” dice Daniele <hi rend="#b">Capezzone.</hi> Il portavoce Pdl dice: “Noi, viceversa, siamo preoccupati soprattutto per i ‘passeggeri’, cioè i cittadini italiani tartassati. Riteniamo che avanzare suggerimenti e proposte, in primo luogo in materia fiscale, sia un modo serio e vero di aiutare anche il ‘conducente’. Aiutare il governo a non farsi dettare la linea sul lavoro dalla Cgil, e a evitare gravi errori sul piano fiscale, è un modo di rendere più sicuro il <hi rend="#b">cammino</hi> dell’esecutivo. Invece, dire sempre sì o tacere anche quando si sta sbagliando strada è un modo per andare a sbattere”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>