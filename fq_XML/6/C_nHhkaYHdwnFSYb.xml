<doc sitename="Il Fatto Quotidiano" title="Scuola Diaz, poliziotto condannato da Cassazione consulente del Milan - Il Fatto Quotidiano" author="RQuotidiano" date="2012-10-03" url="http://www.ilfattoquotidiano.it/2012/10/03/scuola-diaz-poliziotto-condannato-da-cassazione-consulente-del-milan/371590/" hostname="ilfattoquotidiano.it" description="Era il capo della Mobile di La Spezia nei giorni del G8 a Genova del 2001 e anche per lui ieri è arrivata la motivazione della sentenza definitiva emessa dalla Cassazione per le violenze nella scuola Diaz. Filippo Ferri, figlio dell’ex ministro Enrico, secondo il quotidiano La Stampa, è consulente per la sicurezza del Milan di …" categories="Cronaca" tags="G8 Genova;Milan;Scuola Diaz;Silvio Berlusconi" fingerprint="afeb1f19636feeb1">
  <main>
    <head rend="h1">Scuola Diaz, poliziotto condannato da Cassazione consulente del Milan</head>
    <graphic src="https://st.ilfattoquotidiano.it/wp-content/uploads/2012/05/scuola-diaz-genova_interna-nuova.jpg"/>
    <p>Era il capo della Mobile di La Spezia nei giorni del <hi rend="#b">G8 a Genova del 2001 </hi>e anche per lui ieri è<ref target="http://www.ilfattoquotidiano.it/2012/10/02/scuola-diaz-cassazione-massacro-ingiustificabile-che-ha-screditato-litalia/370330/"> arrivata la motivazione della sentenza definitiva emessa dalla Cassazione per le violenze nella scuola Diaz</ref>. </p>
    <p><hi rend="#b">Filippo Ferri</hi>, figlio dell’ex ministro Enrico, secondo il quotidiano La Stampa, è consulente per la sicurezza del Milan di</p>
    <p><hi rend="#b">Silvio Berlusconi</hi>. Interpellato dal quotidiano di Torino risponde secco: “Non ho niente da dichiarare, abbiamo già avuto troppa pubblicità… Quello che faccio riguarda solo me…”.</p>
    <p>Per i supremi giudici le violenze di quella notte del 21 luglio sono state un “massacro ingiustificabile che ha screditato l’Italia” e Ferri per quei fatti è stato condannato a 3 anni e 8 mesi di carcere, più 5 anni di<hi rend="#b"> interdizione</hi> dai pubblici uffici come a tutti gli altri funzionari. Ormai quindi un <hi rend="#b">pregiudicato</hi>, anche se in primo grado come gli altri imputati era stato assolto. <ref target="http://www.ilfattoquotidiano.it/2012/07/05/diaz-confermate-le-condanne-ai-25-poliziotti-interdizione-agli-alti-dirigenti/284870/">L’interdizione inflitta il 5 luglio scorso, come avvenuto per tutti gli alti funzionari</ref>, lo ha di fatto <hi rend="#b">estromesso dalla Polizia</hi> nel momento in cui rivestiva il ruolo di capo Squadra Mobile di Firenze.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>