<doc sitename="Il Fatto Quotidiano" title="La rabbia leghista da Radio Padania alla festa milanese - Il Fatto Quotidiano" author="Franz Baraggino" date="2011-04-29" url="http://www.ilfattoquotidiano.it/2011/04/29/la-rabbia-leghista-da-radio-padania-alla-festa-milanese/108006/" hostname="ilfattoquotidiano.it" description="La base leghista rimane fedele al Capo ma è stanca dell’alleanza con Silvio Berlusconi. E la rabbia che da giorni esprime a Radio Padania si sposta alla festa nazionale dei giovani Padani al castello Sforzesco a Milano, dove stasera è previsto l’intervento di Umberto Bossi. “Non siamo disposti a venderci per gli ultimi due o …" categories="Cronaca" tags="Ignazio La Russa;Lega;Matteo Salvini;Nicolas Sarkozy;Radio Padania;Silvio Berlusconi;Umberto Bossi" fingerprint="40c87010699ee415">
  <main>
    <head rend="h1">La rabbia leghista da Radio Padania <lb/>alla festa milanese</head>
    <p>La base leghista rimane fedele al Capo ma è stanca dell’alleanza con <hi rend="#b">Silvio Berlusconi</hi>. E la rabbia che da giorni esprime a Radio Padania si sposta alla festa nazionale dei giovani Padani al castello Sforzesco a Milano, dove stasera è previsto l’intervento di <hi rend="#b">Umberto Bossi</hi>.</p>
    <p>“Non siamo disposti a venderci per gli ultimi due o tre decreti del federalismo fiscale”: sull’intervento militare in Libia i giovani padani scelgono la linea della fermezza. A Milano per la festa del movimento, la militanza under trenta non ha dubbi: “Se Berlusconi tira la corda siamo pronti a far cadere il governo”. A dirlo è il diciottenne <hi rend="#b">Giacomo Perocchio</hi>, candidato sindaco a Merana in provincia di Alessandria, che nonostante la giovanissima età ammonisce: “Lo abbiamo già fatto nel ’94”. L’alleato Berlusconi piace poco alla base leghista, e ancor meno ai giovani. “Portiamo avanti l’alleanza per mantenere le promesse fatte al nostro popolo”, spiega <hi rend="#b">Martina Emisfero</hi> del Movimento Giovani Padani. A riportare un po’ di moderazione ci pensano i meno giovani. Un volontario bergamasco addetto alla ristorazione ricorda che alla fine a decidere è sempre Bossi, e il segretario provinciale<hi rend="#b"> Igor Iezzi </hi>rassicura: “Sulla Libia Berlusconi ha sbagliato – precisa – ma con Bossi hanno sempre trovato la quadra, anche in momenti peggiori. Lo faranno anche questa volta”.</p>
    <p>Da giorni ormai la base esprime la propria contrarietà. “Il nano cala le braghe, dobbiamo uscire dal governo: fuori”, scandiscono da giorni gli ascoltatori a <hi rend="#i">radio Padania</hi>, fedele voce della pancia del Carroccio, da pochi mesi diretta da <hi rend="#b">Renzo Bossi</hi>, “calato” dall’alto come supervisore sulla gestione di <hi rend="#b">Matteo Salvini</hi> che da oltre dieci anni ormai conduce il microfono aperto mattutino. Ascoltare <hi rend="#i">radio Padania</hi> è istruttivo per chiunque voglia comprendere l’universo leghista. Bastano pochi minuti per capire cosa rappresenti il Capo per la base: è il faro, la guida indiscussa, la legge. <hi rend="#b">Umberto Bossi</hi> ascolta gli umori della sua gente e spesso gli dà voce. Querelle sulla missione in Libia e il caso Francia hanno messo in accordo, dopo mesi di attriti sul processo breve e sul conflitto d’attribuzione (gli ultimi in ordine di tempo), base e Capo.</p>
    <graphic src="https://img.youtube.com/vi/7erWXPk1yJA/maxresdefault.jpg"/>
    <p>“Siamo succubi di Sarko”, dicono alla radio i militanti leghisti. Su Parmalat “il nano ci prende per i fondelli dicendo che ‘non si tratta di un’Opa ostile’, la verità è che sta diventando sempre più impresentabile dentro e fuori i confini”. E ancora: “Berlusconi non ci rappresenta più”, “foera di ball”, “è inesistente, un venditore di tappeti taroccati”. Il premier “si inginocchia a Parigi”, ripetono sul caso Parmalat, mentre sui bombardamenti in Libia qualcuno se la prende oltre che con il Cavaliere anche con il ministro<hi rend="#b"> Ignazio La Russa</hi>. “Spero che la Lega non partecipi all’ennesimo genocidio, farei fatica a digerirlo; La Russa non esistono bombe intelligenti: uomini stupidi si, ma bombe intelligenti no”. Sul sito c’è pure un forum, aperto dal 5 aprile scorso, dall’eloquente titolo: “Fuori dal governo”.</p>
    <p>Ma oggi è arrivata la voce di Bossi, accolta con piena condivisione e un coro di “evviva, era l’ora”. Dal Capo sono arrivate critiche al premier e i no ai raid aerei in Libia e all’Opa di Lactalis su Parmalat. “Berlusconi è rimasto scombussolato da <hi rend="#b">Sarkozy</hi>”, ha detto ieri sera a Domodossola. “Stop ai raid o può accadere di tutto”, ha minacciato. E su Parmalat: “Noi avevamo fatto un decreto legge per salvare la Parmalat mettendo dentro le nostre banche. E adesso Berlusconi dice che va bene il mercato, che è una cosa giusta, non possiamo perdere tutte le nostre imprese e regalarle ai francesi”. Andandosene ha poi lanciato una sorta di minaccia: “Governo non cade, spero non ci sia una crisi”. Ed è solo questo il passaggio che non ha trovato concordi gli ascoltatori di<hi rend="#i"> Radio Padania</hi>. “Dovremo farlo cadere il nano, altroché”, dice Luigi. “Ora facciamo le amministrative – suggerisce un altro ascoltatore – poi quando la Lega stravincerà anche a Milano potremo pretendere e non accettare più”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>