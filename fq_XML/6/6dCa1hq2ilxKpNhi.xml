<doc sitename="Il Fatto Quotidiano" title="Nel '94 finì tra le aggressioni e lanci di bottiglie - Il Fatto Quotidiano" author="RQuotidiano" date="2011-05-08" url="http://www.ilfattoquotidiano.it/2011/05/08/bossi-torna-a-bologna-nel-94-fini-tra-le-aggressioni/109827/" hostname="ilfattoquotidiano.it" description="È il 6 febbraio 1994, quando al Palacongressi di Bologna arriva l’allora sindaco della città, il pidiessino Walter Vitali, a portare il suo" categories="Emilia Romagna - Cronaca" tags="Aggressione;Augusto Minzolini;Bologna;Forza Italia;Giulio Tremonti;La Repubblica;La Stampa;Lega;Manes Bernardini;Pds;Piazza Maggiore;Rosi Mauro;Silvio Berlusconi;Umberto Bossi;Walter Vitali" fingerprint="af62632ff1aa0019">
  <main>
    <head rend="h3">Emilia Romagna - Cronaca</head>
    <head rend="h1">Nel ’94 finì tra le aggressioni e lanci di bottiglie</head>
    <p><ref target="http://www.ilfattoquotidiano.it/wp-content/uploads/2011/05/bossi.jpg"/>È il <graphic src="http://www.ilfattoquotidiano.it/wp-content/uploads/2011/05/bossi.jpg" title="bossi"/></p>
    <p><hi rend="#b">6 febbraio 1994</hi>, quando al Palacongressi di Bologna arriva l’allora sindaco della città, il pidiessino Walter Vitali, a portare il suo saluto al congresso del Carroccio: “Stavo quasi per finire il mio discorso – ricorda Vitali – quando parlai di</p>
    <p>
      <hi rend="#i">, tra nord e sud e i delegati della Lega iniziarono a fischiare e a protestare”. Oggi che è senatore del Pd, Vitali ci tiene a ricordare di non aver subito alcuna aggressione fisica, anche se le cronache riportano che dovette andar via protetto dai carabinieri.</hi>
    </p>
    <hi rend="#b">solidarietà tra regioni più ricche e regioni più povere</hi>
    <p>A guidare la <hi rend="#i">claque</hi> contro il sindaco bolognese fu<hi rend="#b"> Rosi Mauro</hi>, la “pantera della Lega”, l’ombra del <hi rend="#i">senatur</hi>, la donna che anche stasera vedremo a fianco di Bossi e di Manes Bernardini durante il comizio in Piazza Maggiore. <hi rend="#b">Rosi Mauro, attuale vicepresidente del Senato, allora fischiava “con quattro dita in bocca”</hi>, scriveva Michele Smargiassi su <hi rend="#i">Repubblic</hi>a. Molte cronache riportano che fu lei a far partire i fischi dei delegati leghisti contro il sindaco e all’allora cronista della <hi rend="#i">Stampa</hi>, <hi rend="#b">Augusto Minzolini</hi>, Rosi dichiarò di non essere affatto pentita. “Anzi, sono pronta a rifarlo. E chi se ne frega se la stampa strumentalizzerà l’episodio, se dirà che siamo antidemocratici”.</p>
    <p>Non erano giorni qualunque quelli, per l’Italia e per la Lega. <hi rend="#b">Silvio Berlusconi</hi> era sceso in campo da pochi giorni e, corteggiato dal Cavaliere, Umberto Bossi doveva decidere, proprio sotto le Due Torri, se accettare l’alleanza o meno in vista delle elezioni politiche di fine marzo, le prime col sistema maggioritario. “<hi rend="#b">Diventai</hi> un po’ <hi rend="#b">il simbolo dell’idea di unità nazionale contro la Lega che</hi> invece <hi rend="#b">voleva dividere l’Italia</hi> e fare la secessione”, ricorda oggi Vitali. La contestazione fece scalpore e seguirono diverse manifestazioni del Pds a Bologna e in Emilia, che però non servirono ad arginare la piena della Lega, che conquistò tanti parlamentari, contribuì all’ascesa di Berlusconi e andò per la prima volta al governo.</p>
    <p>Vitali <hi rend="#b">non ricorda Rosi Mauro</hi>, che allora era solo un astro nascente del Carroccio, a capo del Sal (il sindacato leghista). “L’ho conosciuta solo al Senato”. <hi rend="#b">L’ex sindaco di Bologna </hi>ricorda piuttosto il silenzio dei vertici della Lega. “Nessuno intervenne per fermare l’aggressione”. Nella sala quella domenica mattina non c’era Umberto Bossi, che arrivò solo al pomeriggio, ma c’era Roberto Maroni e c’era <hi rend="#b">Francesco Speroni</hi>, oggi eurodeputato, noto perché ultimamente ha proposto di sparare ai barconi di immigrati. Allora Speroni, dopo aver provato timidamente a calmare i delegati, lasciò fare e alla fine tacciò il discorso di Vitali come un’“interruzione provocatoria”. Vitali ricorda: “Bossi e Maroni tentarono di minimizzare l’accaduto nei giorni successivi”.</p>
    <p>Il candidato sindaco leghista di oggi, <hi rend="#b">Manes Bernardini</hi>, allora era un giovanissimo leghista, mentre oggi affiancherà il suo capo dal palco di Piazza Maggiore, un sogno. Conserva una foto con Miglio e Bossi di quel congresso Ma quando gli chiedi se ricorda quella contestazione che infuocò la sala e fece parlare tutta Italia, lui che pure <hi rend="#b">faceva parte del servizio d’ordine</hi>, risponde: “<hi rend="#b">No, non ricordo</hi> questo passaggio ero troppo preso, e la vivevo con la spensieratezza dell’età”. Sarà stato così distratto?</p>
    <p>Si dice che allora dietro le quinte Bossi si arrabbiò coi suoi per aver esagerato, eppure lo sfogo della base mise in luce quella che sarebbe stata da allora, e ancora oggi, la cosiddetta <hi rend="#i">pancia leghista</hi>: “La <hi rend="#b">solidarietà</hi> era un nervo scoperto per la base della Lega – ricorda Vitali – ma io non pronunciai quella parola per provocare, lo feci assolutamente in buona fede”. Poco dopo aver parlato di <hi rend="#i">solidarietà</hi> il sindaco Vitali fece anche un accenno <hi rend="#b">alla strage appena avvenuta al mercato di Sarajevo</hi>, durante l’assedio della città da parte delle truppe serbe. La risposta della base leghista, riportata dalla <hi rend="#b">Repubblica</hi> fu questa: “colpa vostra!”, “vacci tu in Bosnia!”, “<hi rend="#b">cazzi loro!</hi>”.</p>
    <p>
      <hi rend="#b">di David Marceddu</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>