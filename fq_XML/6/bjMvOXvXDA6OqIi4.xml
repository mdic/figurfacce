<doc sitename="Il Fatto Quotidiano" title="Lodo Mondadori, Berlusconi si sfoga&quot;Se mi condannano, dove trovo i soldi?&quot; - Il Fatto Quotidiano" author="RQuotidiano" date="2011-06-15" url="http://www.ilfattoquotidiano.it/2011/06/15/lodo-mondadori-berlusconi-si-sfogase-mi-condannano-dove-trovo-i-soldi/118355/" hostname="ilfattoquotidiano.it" description="“Ma dove trovo i soldi se i giudici mi condanneranno?”. Silvio Berlusconi è così preoccupato per la sentenza sul lodo Mondadori, attesa a luglio, da sfogarsi con un gruppo di ex compagni di scuola. La conversazione, riferita da alcuni partecipanti, è avvenuta oggi sul sagrato della Basilica di Sant’Ambrogio, a Milano, al termine dei funerali …" categories="Giustizia" tags="Carlo De Benedetti;Cir;Fininvest;Giudici;Lodo Mondadori;Marina Berlusconi;Raimondo Mesiano;Silvio Berlusconi" fingerprint="edacdfa9e02ed93d">
  <main>
    <head rend="h1">Lodo Mondadori, Berlusconi si sfoga<lb/>“Se mi condannano, dove trovo i soldi?”</head>
    <p>“Ma dove trovo i soldi se i giudici mi condanneranno?”. <hi rend="#b">Silvio Berlusconi</hi> è così preoccupato per la sentenza sul lodo Mondadori, attesa a luglio, da sfogarsi con un gruppo di ex compagni di scuola. La conversazione, riferita da alcuni partecipanti, è avvenuta oggi sul sagrato della Basilica di Sant’Ambrogio, a <hi rend="#b">Milano,</hi> al termine dei funerali del senatore <hi rend="#b">Romano Comincioli</hi>, amico del premier. “Se i giudici mi condanneranno – avrebbe aggiunto il presidente del Consiglio -, dovrò pagare un sacco di soldi a De Benedetti”. Per la precisione 750 milioni di euro, al momento. Secondo quanto è stato disposto in primo grado nel 2009 dal giudice <hi rend="#b">Raimondo Mesiano</hi> è questa la cifra che la Fininvest deve risarcire alla Cir di <hi rend="#b">Carlo De Benedetti</hi> per la ‘guerra di Segrate’, lo scontro tra i due gruppi per il controllo della Mondadori. Adesso Berlusconi attende il parere della Corte di Appello civile.</p>
    <p>Ma intanto Fininvest si è messa le spalle al sicuro, rilasciando nei confronti di Cir una fideiussione di <hi rend="#b">806 milioni di euro</hi>, che spera di non dover utilizzare. I giudici si trovano in camera di consiglio dal 16 febbraio per stabilire se confermare, ritoccare o riformare il provvedimento di primo grado. Per la loro decisione si baseranno anche sulle conclusioni dei consulenti tecnici nominati dalla stessa Corte. Secondo i quali il danno subito dalla holding della famiglia De Benedetti esiste, ma è minore rispetto a quanto quantificato dal Tribunale. Berlusconi è comunque preoccupato dal procedimento. Che, più di altri, è secondo lui uno strumento con cui i suoi nemici politici puntano a farlo fuori. “E’ una rapina a mano armata”, ha dichiarato ad aprile il premier.</p>
    <p>“Speriamo che giudichino secondo l’oggetto della sentenza e non secondo chi è amico e chi no”, ha riferito 15 giorni fa quando, dopo la sconfitta nei ballottaggi, ha ricevuto a Palazzo Grazioli la visita dei figli, tra cui la primogenita <hi rend="#b">Marina</hi>, presidente di Fininvest e di Mondadori. Tutta la famiglia sembra essere preoccupata dalle ripercussioni sul patrimonio familiare di una possibile condanna. “Ne parliamo tutti i giorni – aveva confermato il premier – è una cosa che incombe”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>