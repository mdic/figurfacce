<doc sitename="Il Fatto Quotidiano" title="Berlusconi di nuovo contro Zelensky: &quot;Lo giudico molto negativamente&quot;. E a Meloni: &quot;Io da premier non avrei parlato con il presidente ucraino&quot; - Il Fatto Quotidiano" author="Local Team per Il Fatto" date="2023-02-12" url="https://www.ilfattoquotidiano.it/2023/02/12/berlusconi-di-nuovo-contro-zelensky-lo-giudico-molto-negativamente-e-a-meloni-io-da-premier-non-avrei-parlato-con-lui/7063070/" hostname="ilfattoquotidiano.it" description="Berlusconi di nuovo all'attacco di Zelensky: &quot;Lo giudico molto negativamente&quot;. E a Meloni: &quot;Io da premier non avrei parlato con lui&quot; [VIDEO]" categories="Politica" tags="Silvio Berlusconi;Volodymyr Zelensky" fingerprint="6da2e0794a24403d">
  <main>
    <p>“Io a parlare con <hi rend="#b">Zelensky</hi> se fossi stato il presidente del Consiglio non ci sarei mai andato perché stiamo assistendo alla devastazione del suo Paese e alla strage dei suoi soldati e dei suoi civili. Bastava che cessasse di attaccare le due Repubbliche autonome del Donbass e questo non sarebbe accaduto, quindi giudico, molto, molto negativamente il comportamento di questo signore”. Così il leader di Forza Italia <hi rend="#b">Silvio Berlusconi</hi> fermato dai cronisti dopo il voto per le regionali in Lombardia. L’ex premier torna così ad attaccare il presidente ucraino dopo che <ref target="https://www.ilfattoquotidiano.it/2022/10/19/il-nuovo-audio-di-berlusconi-zelensky-non-vi-dico-cosa-penso-di-lui-e-dai-deputati-di-forza-italia-scattano-gli-applausi/6844434/"> lo scorso mese di ottobre era trapelato un suo audio</ref> nel quale esprimeva giudizi pesanti su Zelensky, generando reazioni imbarazzate nella maggioranza.</p>
    <p>Sollecitato sul tema della pace in Ucraina, Berlusconi continua: “Per arrivare alla pace penserei che il presidente americano dovrebbe prendersi Zelensky e mettergli a disposizione <hi rend="#b">un piano Marshall</hi> a 6, 7, 8, 9 mila miliardi di dollari per ricostruire l’Ucraina, a una condizione: che da domani <hi rend="#b">ordini il cessate il fuoco</hi> anche perché noi da domani non daremo più dollari e armi, solo una cosa del genere potrebbe convincerlo”. Berlusconi non fa però <hi rend="#b">alcun riferimento alla guerra di aggressione</hi> in corso da un anno (e che non accenna a cessare) <hi rend="#b">da parte della Russia sull’Ucraina.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>