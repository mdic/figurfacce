<doc sitename="Il Fatto Quotidiano" title="&quot;Maroni premier&quot;. La base padana si schiera per Bobo. E il Capo ne prende atto - Il Fatto Quotidiano" author="Davide Vecchi" date="2011-06-19" url="http://www.ilfattoquotidiano.it/2011/06/19/maroni-presidente-del-consiglio-il-popolo-di-pontida-aspetta-bossi-ma-lancia-segnali/119976/" hostname="ilfattoquotidiano.it" description="Lo striscione più grande, per la prima volta in ventun anni di raduni a Pontida, non è per il capo. Ma per il titolare del Viminale. Venti metri per due, riporta, verde su bianco, quella che fine a poco tempo fa per i leghisti era una bestemmia e ora lo è solo per una parte …" categories="Politica" tags="Giulio Tremonti;Lega;Pontida;Roberto Calderoli;Roberto Maroni;Silvio Berlusconi;Umberto Bossi" fingerprint="80a1619b89b29884">
  <main>
    <head rend="h1">“Maroni premier”. La base padana si schiera per Bobo. E il Capo ne prende atto</head>
    <p><ref target="http://www.ilfattoquotidiano.it/wp-content/uploads/2011/06/pontida_interna.jpg"/>Lo striscione più grande, per la prima volta in ventun anni di raduni a Pontida, non è per il capo. Ma per il titolare del Viminale. Venti metri per due, riporta, verde su bianco, quella che fine a poco tempo fa per i leghisti era una bestemmia e ora lo è solo per una parte del Carroccio: “Maroni presidente del consiglio”. Ed è stato attaccato dalla parte opposta dal palco, sulle transenne in fondo al sacro prato. Chi guarda il palco ce l’ha alle spalle.<graphic src="http://www.ilfattoquotidiano.it/wp-content/uploads/2011/06/pontida_interna.jpg" title="pontida_interna"/></p>
    <p><hi rend="#b">Bossi</hi>invece ce l’avrà davanti mentre parlerà, per tutto il tempo dell’intervento. La sicurezza, al momento, non si è mossa per toglierlo. L’hanno mostrato a</p>
    <p><hi rend="#b">Giancarlo Giorgetti</hi>, al suo arrivo verso le otto e trenta. Lui ha allargato le braccia. “Qualcuno avrà un travaso di bile”, prevedono i leghisti dei banchetti di radio Padania.</p>
    <p>E oltre allo striscione, quando il pratone ha cominciato a riempirsi, sono spuntati centinaia di volantini con lo stessa scritta: “<hi rend="#b">Maroni</hi> presidente del Consiglio”. E un’aggiunta: “subito”. Che la corrente maroniana si sarebbe palesata proprio qui, alla festa del giuramento padano, alla cerimonia da sempre considerata solo di Bossi ha stupito molti e indispettito il Capo e <hi rend="#b">Calderoli</hi>, in particolare. Ieri sera, all’albergo “La sosta” di Cisano bergamasco, poco distante da Pontida, Bossi ha riunito Calderoli, Maroni, Reguzzoni, Castelli e altri colonnelli per limare la scaletta della giornata. A mezzanotte è andato a dormire. Il Senatur aveva ceduto sugli interventi dal palco. Non più soltanto lui, ma pochi minuti anche a Maroni e Calderoli. Ma gli slogan a favore del titolare del Viminale non sono piaciuti a molti del cerchio magico.</p>
    <p>E infatti è Bossi a parlare. Tutti salgono sul palco, da <hi rend="#b">Reguzzoni</hi> a <hi rend="#b">Tosi</hi>. Tutti vengono presentati uno a uno. Tutti vengono applauditi. Tutti in camicia verde. Tutti tranne uno: Maroni. Il titolare del Viminale si presenta in abiti quasi da “premier” ironizza <hi rend="#b">Mario Borghezio </hi>poco dopo. E a Maroni non vanno solo gli applausi. Dal prato di Pontida si leva un coro: Maroni, Maroni. Poi Bossi si avvicina al microfono e comincia a parlare. Per prima cosa tenta di rassicurare: “I giornalisti scrivono falsità, non c’è nessuna spaccatura”. Più che uno stop alle polemiche una conferma.</p>
    <p>Ma nell’ora successiva appare evidente come la polemica di fatto è superata: è passata la linea Maroni. Il ministro dell’Interno riceve una incoronatura e mezzo. Una piena, dal sacro prato di Pontida, l’altra a metà, dal partito. Con la benedizione di Bossi che addirittura lo annuncia, lo chiama al microfono e gli lascia la parola. L’unica a non capire è <hi rend="#b">Rosy Mauro</hi>. Che alla fine ripeterà “liberi con Bossi”, guadagnandosi qualche fischio e regalando l’immagine di un Giorgetti sconcertato sul palco a scuotere la testa. Ma che Maroni sia l’astro nascente è chiaro a tutti. All’eterno rivale Calderoli, che al termine della festa si presenta nero in volto alle telecamere. Lo sa Reguzzoni, che sul palco non sale neanche. E lo sa soprattutto Maroni che aspetta che tutti si allontanino prima di prendere la parola. La scena è sua. Con la benedizione di Bossi che ha ceduto alla linea maroniana anche sull’ultima linea: <hi rend="#b">Tremonti</hi>. Non una parola in sua difesa. Anzi. “Se vuoi ancora i nostri voti devi smetterla di tartassare i nostri”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>