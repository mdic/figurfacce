<doc sitename="Il Fatto Quotidiano" title="Al tavolo sulla crisi, esclusi i comuni L'ira del sindaco leghista di Varese - Il Fatto Quotidiano" author="RQuotidiano" date="2011-08-07" url="http://www.ilfattoquotidiano.it/2011/08/07/al-tavolo-sulla-crisi-esclusi-i-comuni-lira-del-sindaco-leghista-di-varese/150367/" hostname="ilfattoquotidiano.it" description="Sarà un autunno caldo, anzi caldissimo, quello dei comuni italiani, che si propongono di “richiamare la massima attenzione dell’opinione pubblica, delle istituzioni, dei partiti e delle organizzazioni sociali ed economiche del nostro Paese, sulla pesante e grave situazione economico-finanziaria, ma anche istituzionale in cui versano tutti i Comuni“. Questa è infatti la motivazione alla base …" categories="Politica" tags="Anci;Comuni;Governo;Lombardia;Silvio Berlusconi;Umberto Bossi;Varese" fingerprint="e88919356d0aca35">
  <main>
    <head rend="h1">Al tavolo sulla crisi, esclusi i comuni <lb/> L’ira del sindaco leghista di Varese</head>
    <p>Sarà un autunno caldo, anzi caldissimo, quello dei comuni italiani, che si propongono di “richiamare la massima attenzione dell’opinione pubblica, delle istituzioni, dei partiti e delle organizzazioni sociali ed economiche del nostro Paese, sulla pesante e grave situazione economico-finanziaria, ma anche istituzionale in cui versano tutti i <hi rend="#b">Comuni</hi>“. Questa è infatti la motivazione alla base delle due iniziative di mobilitazione dei sindaci e delle amministrazioni comunali del Nord e del Centro Italia che l’<hi rend="#b">Anci </hi>(Associazione dei Comuni italiani) ha deciso di organizzare nel mese di settembre. Il primo appuntamento è previsto a Venezia il 14 settembre, dove sono stati chiamati a raccolta gli amministratori di Piemonte, Valle d’Aosta, Lombardia, Veneto, Friuli Venezia Giulia, Emilia Romagna, Liguria e delle province autonome di Trento e Bolzano.</p>
    <p>Seguirà il <hi rend="#b">23 settembre</hi>, la manifestazione di <hi rend="#b">Perugia</hi>, a cui sono stati chiamati a partecipare amministratori di Lazio, Toscana, Umbria, Marche, Abruzzo e Molise. “Questa iniziativa – si legge in una nota<lb/> diffusa dall’Anci stessa – si è resa necessaria alla luce di scelte di politica economica che mettono ai margini le Autonomie Locali su decisioni strategiche e contingenti, che vengono assunte in totale spregio e violazione anche di norme costituzionali, a partire dall’<hi rend="#b">articolo 114</hi>, che proclama il pari ruolo istituzionale di Comuni, Province, Regioni e Stato”.</p>
    <p>A metterci il carico da novanta ci ha pensato nei giorni scorsi il sindaco leghista di Varese, <hi rend="#b">Attilio Fontana</hi> (che è anche presidente di Anci Lombardia). Il borgomastro della città simbolo del <hi rend="#b">Carroccio</hi><lb/> non ha mai risparmiato critiche alla gestione del rapporto Stato-Comuni e di fronte all’ennesimo taglio nei trasferimenti alle casse della sua città, ha risposto con una provocazione, dichiarando al quotidiano <ref target="http://www.laprovinciadivarese.it/stories/Cronaca/222534_fontana_pronto_alla_battaglia_faccio_causa_allo_stato/"> la Provincia di Varese</ref> di voler fare causa allo Stato. “La Finanziaria 2010 ci ha chiesto tagli agli assessori (passati da 10 a 9), ai consiglieri (da 40 a 32), alle loro indennità e agli stipendi degli assessori – ha detto il primo cittadino varesino -. In totale abbiamo risparmiato 50 mila euro, peccato che lo Stato abbia quantificato il mancato trasferimento in 600 mila euro. Chiederemo accertamenti, i conti non possono essere giusti e non posso permettermi di regalare altri soldi allo Stato”. E poi è andato all’affondo: “Se si va avanti così sono pronto a fare causa allo Stato”. E, per quanto provocatoria, la posizione di Fontana non è da considerare una sparata in stile bossiano. Tutt’altro. Visto anche il ruolo che ricopre in seno all’</p>
    <p><hi rend="#b">associazione dei comuni lombardi</hi>, è plausibile che in questa crociata anti crisi riesca a</p>
    <p>coinvolgere altri sindaci. Sono infatti tempi duri per i bilanci delle amministrazioni locali, chiamate a sacrifici che spesso vanno ad incidere sulla qualità e sulla quantità dei servizi offerti ai</p>
    <p>cittadini.</p>
    <p>Fontana, proprio oggi, è tornato all’attacco, chiedendosi perché i comuni non siano stati convocati al tavolo istituzionale indetto per affrontare il tema della crisi economica: “Ci saremmo aspettati di<lb/> essere chiamati a partecipare alla discussione, come avevamo chiesto – ha dichiarato Fontana -. I Comuni restano i principali <hi rend="#b">investitori istituzionali</hi> del territorio, e il sistema degli enti locali più di<lb/> tutti ha contribuito al risanamento dei conti pubblici. E invece al tavolo siede solo il governo”. E sono proprio gli effetti della crisi a preoccupare il sindaco leghista, in aperta polemica con il <hi rend="#b">Governo</hi>: “In questi anni nonostante i tagli i Comuni hanno assicurato alle fasce più deboli della popolazione il sostegno necessario in questo periodo di crisi, e continuano portare lavoro sul territorio nonostante un patto di stabilità che ha fatto calare del <hi rend="#b">30% gli investimenti</hi>. La giusta e comprensibile protesta di questi giorni contro gli eccessivi costi della politica non tocca i Comuni che da tempo hanno ridotto<lb/> consiglieri e assessori e hanno tagliato le già basse indennità dei Sindaci”.</p>
    <p>Attilio Fontana ha poi rimarcato il ruolo dei Comuni nel sostegno delle persone in difficoltà. “Le <hi rend="#b">manovre </hi>di questi anni scaricano proprio sui Comuni un peso insostenibile. Ma nonostante tutto questo<lb/> non siamo considerati interlocutori degni di sedersi al tavolo che discute del futuro del Paese: questo lo ritengo inaccettabile e in contrasto con gli sforzi per arrivare al federalismo. Non vorrei –<lb/> conclude Fontana – che senza di noi da questa cucina uscisse la solita ricetta: penalizzare i Comuni per salvaguardare gli altri centri di spesa”.</p>
    <p>
      <hi rend="#b">di Alessandro Madron</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>