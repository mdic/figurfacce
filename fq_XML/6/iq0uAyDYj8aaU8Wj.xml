<doc sitename="Il Fatto Quotidiano" title="Assenze e sms sbagliati E' l'opposizione-stampella - Il Fatto Quotidiano" author="Paola Zanca" date="2011-04-30" url="http://www.ilfattoquotidiano.it/2011/04/30/allarme-sottovalutato-il-pd-con-il-voto-di/108109/" hostname="ilfattoquotidiano.it" description="Allarme sottovalutato. Il Pd, con il voto di giovedì sul Documento di economia e finanza, ha fatto come a Fukushima. Ha mandato ai suoi deputati un sms di “livello 1” e così, per venti voti, si è persa l’occasione di mandare sotto il governo su una materia seria come i conti pubblici. I messaggini che …" categories="Politica" tags="Antonio Di Pietro;Italo Bocchino;Pier Luigi Bersani;Processo Breve;Silvio Berlusconi" fingerprint="28ce353561b8c62d">
  <main>
    <head rend="h1">Assenze e sms sbagliati <lb/> E’ l’opposizione-stampella</head>
    <p>
      <ref target="http://www.ilfattoquotidiano.it/wp-content/uploads/2011/04/small_110428-150601_Bas280411pol_0006.jpg">
        <graphic decoding="async" class="size-full wp-image-108516" title="Bersani alla Camera_interna" src="http://www.ilfattoquotidiano.it/wp-content/uploads/2011/04/small_110428-150601_Bas280411pol_0006.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110428-150601_Bas280411pol_0006.jpg" title="Bersani alla Camera_interna"/>
    <p>Allarme sottovalutato. Il Pd, con il voto di giovedì sul Documento di economia e finanza, ha fatto come a Fukushima. Ha mandato ai suoi deputati un sms di “livello 1” e così, per venti voti, si è persa l’occasione di mandare sotto il governo su una materia seria come i conti pubblici.</p>
    <p>I messaggini che i parlamentari democratici ricevono alla vigilia di ogni voto sono tarati su una scala che va da 1 a 3. Uno, “presenza obbligatoria”: se manchi non è una tragedia. Due, “presenza obbligatoria senza eccezioni”: solo i leader possono mantenere gli impegni presi. Tre, “presenza senza eccezione alcuna”: nemmeno <hi rend="#b">Bersani</hi>, per intenderci, può sgarrare. Quell’sms è l’evoluzione tecnologica di un avviso che un tempo finiva a pagina 2 de l’Unità. Ma anche tra i partiti dell’opposizione che non hanno certificato l’allarme basso, le assenze sono state equamente distribuite. Diciassette democratici su 206, nove Udc su 39, due Idv – compreso <hi rend="#b">Di Pietro</hi> – su 22, cinque finiani – <hi rend="#b">Bocchino</hi> incluso – su 29. <hi rend="#b">Benedetto Della Vedova</hi>, capogruppo di Fli, ammette senza troppe remore: “Fesso che sono, dovevo pensare che sono peggio di quanto uno pensi”. Ce l’ha con quelli della maggioranza, “blindati su processo breve e testamento biologico” e assenti sull’economia. Ma anche con se stesso, che ha “dato per scontato” che si sarebbero presentati “in modo tetragono” come il giorno prima. E sì che al Parlamento – schiacciato sui decreti e sui temi cari al premier – non capita poi così spesso di poter lavorare. “È vero – dice Della Vedova – Ma c’è la campagna elettorale, è un momento particolare”.</p>
    <p>Lo sostiene anche il Pd, che tra gli assenti ha tre candidati (<hi rend="#b">Fassino </hi>a Torino, <hi rend="#b">Ceccuzzi</hi> a Livorno, <hi rend="#b">Bobba</hi> a Vercelli) ma che, con l’sms di livello 1, ha sottovalutato il livello di guardia della maggioranza. Colpa delle prossime amministrative anche secondo l’Udc: “Ma è stato un errore – ammette <hi rend="#b">Roberto Rao</hi> – e non lo ripeteremo. Comunque anche Di Pietro non c’era e nessuno lo ha accusato di fare la stampella”. Il leader dell’Italia dei Valori era assente al voto sul Def: “Era un voto come tanti altri, l’occasione sulla quale far cadere il governo è un’altra: sarà mercoledì quando si dovrà votare la mozione della pace proposta dall’Idv per la Libia”. Chi non la appoggerà, ecco il riferimento dell’Udc, farà “da stampella” al governo, da “ciambella di salvataggio” alla maggioranza. Se la rottura tra Lega e Pdl dovesse consumarsi definitivamente martedì, infatti, sarebbero le mozioni di Pd e Terzo Polo a tenere in piedi la linea dei bombardamenti sostenuta anche dal governo. “Noi facciamo da stampella al Paese in un momento di difficoltà”, dice ancora il centrista Rao. “Altro che stampella – gli fa eco il capogruppo Fli Della Vedova – il nostro è impegno serio”. E ricorda che la stampella, se vogliono chiamarla così, l’opposizione l’ha già fatta: in commissione, quando la Lega disertò, per poi far pace con il Pdl qualche giorno più tardi.</p>
    <p>Anche stavolta, è convinto Della Vedova, “passato il fine settimana di campagna elettorale troveranno modo un po’ patetico di rimettersi insieme”. Eppure, due sere fa, è stato proprio il leghista <hi rend="#b">Matteo Salvini</hi> a disegnare lo scenario descritto da Di Pietro: “Sarebbe paradossale che il partito democratico con un voto favorevole accorra in soccorso del governo”. “Ma la stampella sono loro! – dice il veltroniano <hi rend="#b">Walter Verini</hi> – . Noi dovremmo avere la forza di spiegare la nostra posizione al Paese, che è quella dell’Onu, di <hi rend="#b">Obama</hi>, di <hi rend="#b">Napolitano</hi>. Qui si gioca l’immagine del partito: su questioni straordinariamente rilevanti come queste, il fatto che sia anche la posizione del governo, è solo un effetto collaterale”. La scelta di chiedere un voto parlamentare sulla Libia, nel Pd, è arrivata dopo lunghi tentennamenti. E ha creato malumori all’interno del partito. Proprio oggi, in un’intervista al Foglio, l’ex segretario <hi rend="#b">Walter Veltroni</hi> ha detto che dopo le amministrative sarebbe “opportuno aprire una discussione” sulla linea Bersani. Molto meno polemici, ma comunque amareggiati, anche il gruppo di parlamentari pacifisti. Vincenzo Vita ha chiesto “un chiarimento: non può certo essere il Pd a rischiare di sorreggere il governo”. Anche Enrico Gasbarra dice che “dentro il Pd il tema della pace tema dovrebbe avere un po’ più di spazio”. “Pagheremo un prezzo – osserva Andrea Sarubbi – anche perchè il nostro elettorato è contrario alla guerra”. Veltroni un po’ meno, direbbe Bersani.</p>
    <p>da <hi rend="#i">Il Fatto Quotidiano</hi> del 30 aprile 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>