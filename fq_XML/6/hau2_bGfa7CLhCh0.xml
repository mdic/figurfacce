<doc sitename="Il Fatto Quotidiano" title="Rotondi dice no ai tagli dei privilegi &quot;La gente ci detesta, difendiamo la Casta&quot; - Il Fatto Quotidiano" author="RQuotidiano" date="2011-06-28" url="http://www.ilfattoquotidiano.it/2011/06/28/rotondi-dice-no-ai-tagli-dei-privilegi-la-gente-ci-detesta-difendiamo-la-casta/128776/" hostname="ilfattoquotidiano.it" description="“Dobbiamo coccolare i parlamentari; se un giorno gli si dice che vanno dimezzati, il giorno dopo che gli si taglia lo stipendio, quello successivo l’auto blu, significa voler proprio far cadere il governo”. Il ministro Gianfranco Rotondi è contrario ai tagli dei privilegi a deputati e senatori. Anzi. I privilegi, dice, vanno tutelati. “Tanto, più …" categories="Politica" tags="Casta;Gianfranco Rotondi;Giulio Tremonti;Silvio Berlusconi;Tagli Spesa Pubblica" fingerprint="dfd3f62271cc1279">
  <main>
    <head rend="h1">Rotondi dice no ai tagli dei privilegi <lb/> “La gente ci detesta, difendiamo la Casta”</head>
    <p><ref target="http://www.ilfattoquotidiano.it/wp-content/uploads/2011/06/rotondi-interna.jpg"/>“Dobbiamo coccolare i parlamentari; se un giorno gli si dice che vanno dimezzati, il giorno dopo che gli si taglia lo stipendio, quello successivo l’auto blu, significa voler proprio far cadere il governo”. Il ministro <graphic src="http://www.ilfattoquotidiano.it/wp-content/uploads/2011/06/rotondi-interna.jpg" title="rotondi interna"/></p>
    <p><hi rend="#b">Gianfranco Rotondi</hi>è contrario ai tagli dei privilegi a deputati e senatori. Anzi. I privilegi, dice, vanno tutelati. “Tanto, più impopolari di così”.</p>
    <p>Il ministro per l’Attuazione del programma si arruola nell’esercito nemico di <hi rend="#b">Giulio Tremonti</hi>. “Le misure contro i privilegi della politica le considero un insulto alla sua intelligenza”, dice. E suggerisce una ricetta tutta sua. “Forte del fatto che nessuno, neanche all’opposizione, vuole andare al voto, Berlusconi deve avere un’unica preoccupazione: coltivare i rapporti con Camera e Senato”. Come? “Teniamoci buoni i mille parlamentari”, dice Rotondi in un’intervista a <hi rend="#i">Libero</hi>. “Non possiamo dargli l’aumento, ma almeno coccoliamoli, rassicuriamoli, non rompiamogli le palle se vogliamo arrivare al termine della legislatura. E nel frattempo cerchiamo di farci dimenticare. Perché, inutile negarlo, la gente ormai ci detesta”.</p>
    <p>Secondo Rotondi, dunque, cosi il governo può arrivare alla sua scadenza naturale del 2013. Altrimenti rischia. “Se uno un giorno dice a deputati e senatori che vanno dimezzati, il giorno dopo che taglia loro gli stipendi, quello successivo che gli toglie l’auto blu, allora è un kamikaze, significa che vuole proprio farlo cadere questo governo”.</p>
    <p>Una difesa della Casta. “Più impopolari di così. Il deputato oggi è uno sputtanato che va per la pagnotta, questo è il giudizio che ci siamo cuciti addosso, per merito dei comici, delle trasmissioni tv”, secondo Rotondi. Non per merito dei parlamentari. “Un tempo si accusava i politici di rubare, oggi gli si rimprovera solo di avere dei privilegi previsti dalla legge. Ma attenzione. Questa furia antipolitica finisce per essere antiparlamentare. e il Parlamento è come la salute: ti rendi conto che è importante solo quando non ce l’hai più”, dice Rotondi.</p>
    <p>Insomma una sorta di requiem al governo. E al premier <hi rend="#b">Rotondi </hi>suggerisce di tornare allo spirito di una volta tanto “deve rassegnarsi al fatto che in diciotto mesi non può fare le riforme istituzionali, né la riforma della giustizia e neppure quella fiscale. Al massimo si può far approdare qualche legge in Parlamento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>