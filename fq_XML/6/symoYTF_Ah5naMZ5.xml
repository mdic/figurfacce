<doc sitename="Il Fatto Quotidiano" title="Ruby ter, perché lo Stato chiedeva 10 milioni a Berlusconi: &quot;Discredito planetario all'Italia. Lesione alla comunità rappresentata dal governo&quot; - Il Fatto Quotidiano" author="Paolo Frosina e Giovanna Trinchella" date="2023-02-14" url="https://www.ilfattoquotidiano.it/2023/02/14/ruby-ter-perche-lo-stato-chiedeva-10-milioni-a-berlusconi-discredito-planetario-allitalia-lesione-alla-comunita-rappresentata-dal-governo/7064514/" hostname="ilfattoquotidiano.it" description="Così lo Stato in aula chiedeva i danni all'ex premier. Ma ora Meloni fa marcia indietro" categories="Giustizia" tags="Caso Ruby;Franco Coppi;Processo Ruby;Ruby;Silvio Berlusconi" fingerprint="fda94c38ec0d8931">
  <main>
    <head rend="h1">Ruby ter, perché lo Stato chiedeva 10 milioni a Berlusconi: “Discredito planetario all’Italia. Lesione alla comunità rappresentata dal governo”</head>
    <graphic src="https://st.ilfattoquotidiano.it/wp-content/uploads/2023/02/14/94997dbd-4220-4a13-b7b9-9122b11b5fcf-1200x630.jpg"/>
    <p>“La vicenda <hi rend="#b">ha fatto il giro del mondo</hi> e ha gettato tutto lo Stato, rappresentato da Berlusconi, in un <hi rend="#b">discredito planetario</hi>. C’è una <hi rend="#b">lesione alla collettività</hi> rappresentata dalla Presidenza del Consiglio dei ministri, che per questo è stata ammessa come parte civile”. Così, durante le conclusioni del processo Ruby ter in corso a Milano, l’avvocatessa dello Stato <hi rend="#b">Gabriella Vanadia </hi>chiedeva di condannare S<hi rend="#b">ilvio Berlusconi</hi> (e in solido gli altri 27 imputati) a risarcire palazzo Chigi con una provvisionale di <hi rend="#b">dieci milioni di euro</hi> per la <hi rend="#b">corruzione in atti giudiziari</hi>. Il reato di cui l’ex premier deve rispondere per aver comprato le false testimonianze degli ospiti delle cene di Arcore, aveva detto, è “<hi rend="#b">particolarmente grave e offensivo</hi>“, perchè “<hi rend="#b">mina</hi> una delle <hi rend="#b">funzioni fondamentali</hi> del nostro ordinamento, la funzione giurisdizionale”, attraverso un “<hi rend="#b">mercimonio della testimonianza</hi>“.</p>
    <p>Una posizione che ora il governo Meloni ha scelto di rinnegare: <ref target="https://www.ilfattoquotidiano.it/2023/02/13/ruby-ter-il-governo-revoca-la-costituzione-di-parte-civile-nel-processo-contro-berlusconi/7064195/">il 13 febbraio la premier ha revocato la costituzione di parte civile nel processo contro l’ex premier</ref>, avanzata nel 2017 dal governo Gentiloni. Una scelta, ha scritto palazzo Chigi in un comunicato, fatta da “un esecutivo a guida politica”, in base a “valutazioni sue proprie, in un momento storico in cui non erano ancora intervenute pronunce giudiziarie nella medesima vicenda. La formazione, avvenuta nell’ottobre 2022, di un nuovo governo, espressione diretta della volontà popolare, determina una rivalutazione della scelta in origine operata”, si legge. Così, nella serata di lunedì – subito prima che uscisse la nota – lo Stato è uscito formalmente dal processo. Una mossa arrivata in extremis, appena </p>
    <p><hi rend="#b">due giorni prima della sentenza di primo grado</hi>e poche ore dopo che Berlusconi</p>
    <p><ref target="https://www.ilfattoquotidiano.it/2023/02/12/berlusconi-di-nuovo-contro-zelensky-civili-e-soldati-uccisi-a-causa-della-sua-ostinazione-nel-donbass-insorge-lopposizione/7063115/">aveva (di nuovo) messo in imbarazzo la maggioranza con un attacco pubblico al presidente ucraino Volodymyr Zelensky</ref>,</p>
    <p><ref target="https://www.ilfattoquotidiano.it/2023/02/13/tajani-berlusconi-su-zelensky-e-un-uomo-di-pace-la-posizione-del-governo-non-cambia-anche-crosetto-e-piantedosi-rassicurano-kiev/7063710/">costringendo Meloni e i suoi ministri a rassicurare gli alleati occidentali</ref>.</p>
    <p>Eppure l’avvocatessa Vanadia, una dipendente pubblica, aveva seguito il processo per cinque anni rappresentando gli interessi della pubblica amministrazione e associandosi alle posizioni dei pm <hi rend="#b">Tiziana Siciliano</hi> e <hi rend="#b">Luca Gaglio</hi>, <ref target="https://www.ilfattoquotidiano.it/2022/05/25/ruby-ter-la-procura-chiede-6-anni-per-silvio-berlusconi-e-per-5-per-karima-ruby-el-mahroug/6604081/">che hanno chiesto di condannare Berlusconi a sei anni di carcere</ref>: prendendo la parola per le conclusioni, il <hi rend="#b">25 maggio</hi> scorso, aveva esordito dicendo di <hi rend="#b">condividere</hi> “<hi rend="#b">in tutti gli aspetti</hi>” la ricostruzione dell’accusa. E aveva anche esposto in aula alcune argomentazioni giuridiche per <ref target="https://www.ilfattoquotidiano.it/2022/12/21/ruby-ter-lavvocato-coppi-ragazze-non-erano-testi-non-ce-corruzione-il-pm-difesa-vuole-sentenza-che-dribbli-le-prove/6913241/">contestare inoltre l’interpretazione fornita della difesa del Cavaliere</ref> sul reato di corruzione in atti giudiziari. Secondo l’avvocato<hi rend="#b"> Franco Coppi</hi>, quella fattispecie <ref target="https://www.ilfattoquotidiano.it/2021/11/03/ruby-ter-i-giudici-non-sono-utilizzabili-le-testimonianze-di-19-imputate-che-avevano-deposto-nei-processi-precedenti/6378061/"> non poteva più essere contestata all’ex premier dopo che i verbali di quasi tutte le Olgettine erano stati dichiarati inutilizzabili</ref> in quanto – per il Tribunale – andavano già considerate indagate dal marzo 2012, e perciò sentite in aula con la garanzia dei </p>
    <p><hi rend="#b">testimoni assistiti da avvocati</hi>. Per Coppi, in sostanza, non essendo valida la deposizione non esiste più nemmeno il reato. L’avvocatessa dello Stato, invece, sosteneva insieme all’accusa una tesi opposta: quello che va “punito e sanzionato”, ha detto in aula, “è semplicemente</p>
    <p>
      <hi rend="#b">l’accordo per sviare la giustizia</hi>
    </p>
    <p><hi rend="#b">e svenderla</hi>, basta questo perchè si configuri reato”. La corruzione in atti giudiziari, concludeva quindi, “</p>
    <p><hi rend="#b">si può certamente applicare</hi>in questo caso”, perché a essere punito è “l’accordo corruttivo” in sè.</p>
    <p>Il danno all’immagine causato da Berlusconi, sosteneva Vanadia nella sua arringa, può essere liquidato “sia nella forma del danno patrimoniale, cioè il prezzo necessario per<hi rend="#b"> ridare credibilità all’ordinamento</hi>, sia come danno di carattere puramente morale, che deriva dalla <hi rend="#b">lesione dell’immagine dell’amministrazione statale</hi>“. Poi ricordava i parametri elaborati dalla giurisprudenza per quantificarlo: innanzitutto “il prezzo della corruzione”, che in questo caso “è stata di un gran numero di testi ed è stata <hi rend="#b">particolarmente generosa</hi>. Altro elemento”, proseguiva, “è la natura dei soggetti coinvolti: qui serve ricordare che l’imputato Silvio Berlusconi è stato <hi rend="#b">quattro volte Presidente del Consiglio</hi>, lo era stato <hi rend="#b">fino a poco prima della corruzione</hi>“. E poi ancora “la notorietà del fatto mediatico: molti fatti di questo processo ormai sono storia, storia che tutti noi abbiamo vissuto in un modo o nell’altro, fatti di cui abbiamo avuto percezione diretta”, ricorda Vanadia. “È una vicenda”, incalza, “che comunque in tutti i suoi aspetti e i suoi risvolti ha fatto il giro del mondo e ha gettato un discredito planetario che certamente dovrà essere valutato. Ovviamente è una banalità”, conclude, “ricordare come chi svolge una funzione ha anche degli <hi rend="#b">oneri particolari di comportamento</hi>. Non si tratta della corruzione del singolo funzionrio, che magari è certamente gravissima ma comunque ha un risvolto mediatico sicuramente inferiore. Purtroppo qui <hi rend="#b">la natura dell’imputato</hi> Berlusconi e la sua carica istituzionale hanno provocato quel discredito che tutti noi abbiamo conosciuto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>