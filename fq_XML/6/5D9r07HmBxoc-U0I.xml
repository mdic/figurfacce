<doc sitename="Il Fatto Quotidiano" title="Meda, il sindaco zittisce in tv la Mussolini &quot;per parlare dei problemi della gente&quot; - Il Fatto Quotidiano" author="Olga Fassina" date="2012-09-21" url="http://www.ilfattoquotidiano.it/2012/09/21/meda-sindaco-infermiere-che-ha-messo-a-tacere-mussolini-per-problemi-della-gente/359359/" hostname="ilfattoquotidiano.it" description="Da Meda, il sindaco infermiere, con la sua fascia tricolore, è arrivato in televisione per colpire politici e giornalisti “che ricevono i finanziamenti statali”, conquistando in pochi minuti la celebrità. “Mi hanno fatto incazzare, non ce l’ho fatta più, questi ci stavano prendendo in giro: la gente è ridotta male, i Comuni non ce la …" categories="Politica" tags="Alessandra Mussolini;Corrado Formigli;Lega;Silvio Berlusconi;Sindaci" fingerprint="afb86e1ad1ac953d">
  <main>
    <head rend="h1">Meda, il sindaco zittisce in tv la Mussolini “per parlare dei problemi della gente”</head>
    <graphic src="https://st.ilfattoquotidiano.it/wp-content/uploads/2012/09/gianni-caimi-interna.jpg" alt="Gianni Caimi"/>
    <p>Da <hi rend="#b">Meda</hi>, il sindaco infermiere, con la sua fascia tricolore, è arrivato in <hi rend="#b">televisione</hi> per colpire politici e giornalisti “che ricevono i finanziamenti statali”, conquistando in pochi minuti la celebrità. “Mi hanno fatto incazzare, non ce l’ho fatta più, questi ci stavano prendendo in giro: la gente è ridotta male, i Comuni non ce la fanno e <hi rend="#b">Berlusconi</hi> sulla barchetta mi dice che vuole togliere l’<hi rend="#b">Imu</hi>, se lo fa qui a Meda chiudo la saracinesca”, ha poi commentato telefonicamente al fattoquotidiano.it. <hi rend="#b">Gianni Caimi</hi> è uno che pensa e vive come i cittadini che rappresenta. Dopo 40 anni passati a lavorare come infermiere al <hi rend="#b">Pronto soccorso</hi>, a sessant’anni, ormai in pensione si è dedicato alla sua grande passione: la montagna, iscrivendosi al Cai. La storia di molti nella Provincia monzese a ridosso della grande Milano. A fare il primo cittadino di Meda, una città roccaforte leghista da sempre, ci è arrivato quasi per caso. Mai un’esperienza politica, mai un incarico, solo un po’ di attivismo nei sindacati. Una storia quasi incredibile. Era iscritto al <hi rend="#b">Partito democratico</hi> ed era uno vicino alla gente il ‘Gianni’.</p>
    <p>E così, sui manifesti, come candidato allo scranno più alto c’è arrivato il suo volto ‘da contadino’, barba bianca e occhi sinceri e il suo cognome tra i più diffusi in queste terre. Alla fine Giovanni Caimi per un solo voto, è diventato il primo sindaco di <hi rend="#b">sinistra</hi> nel paese più verde (padano) di tutta la <hi rend="#b">Brianza</hi>. Non ci credeva neanche lui. In questi mesi è rimasto uno che parla chiaro, diretto. Che riceve ogni giorno tutti i cittadini e che lascia la porta dell’ufficio aperto. Ogni tanto tira fuori dal suo portafoglio i soldi per pagare una bolletta o un conto a chi si presenta piangendo perché non arriva a fine mese. A Meda lo sanno tutti.</p>
    <p>Il ‘Gianni’ non le manda a dire e più di una volta anche in Consiglio comunale se l’è presa con i giornalisti “che scrivono sempre quello che vogliono”. E ieri sera a <hi rend="#i"> Piazza Pulita</hi>, ha fatto la stessa cosa. “Non sono mai stato diplomatico e non cambio nemmeno se faccio il sindaco”, ha spiegato. Fare sbrigativo e diretto ai limiti dell’improperio se l’è presa prima con il conduttore </p>
    <p><hi rend="#b">Corrado Formigli</hi>: “Non invitatemi più, è di una tristezza vedere questa classe politica e questi giornalisti giornalai”. E ha rimediato un applauso scrosciante dal pubblico.</p>
    <p>Per Gianni Caimi i problemi sono altri. “Ricevo tutte le settimane cittadini di Meda che hanno perso il lavoro e la casa e mi dicono: ‘I miei figli mi sputano addosso’ e noi siamo qui a parlare di chi ci ha messo in questa situazione e arriva con la nave”, ha sbottato all’indirizzo di <hi rend="#b">Silvio Berlusconi</hi>. E non appena la deputata <hi rend="#b">Alessandra Mussolini</hi> ha cercato di interromperlo dicendo “Quello ha un nome e gli porti rispetto”, lui le ha risposto al limite dell’insulto, con quel modo che in Brianza si chiama ‘tagliato con la scure’: “Stai zitta per favore quando parlo io, a me non me ne frega se sei onorevole o nipote di qualcuno”. E si è rimediato un altro applauso dalla gente.</p>
    <p>Tutta la sera a parlare di<hi rend="#b"> stipendi supersonici</hi> e sprechi e invece Gianni Caimi voleva dire il contrario. Perché quando è diventato primo cittadino ha ridotto il suo emolumento e quello di tutta la sua Giunta, portandolo al minimo e sta agendo anche riducendo gli affitti e le consulenze del Comune. “Ho rinunciato anche allo <hi rend="#b">staff del sindaco</hi>, segretaria e dirigente, che incideva per 90mila euro all’anno, il che fa 150mila euro risparmiati destinati al sociale – ha spiegato Caimi – Se rimanessi in carica per cinque anni avrei fatto risparmiare oltre 750mila euro ai miei concittadini destinandoli ai <hi rend="#b">servizi sociali</hi>“.</p>
    <p>Il condizionale è d’obbligo perchè solo il 9 ottobre si saprà se per un voto il ‘Gianni’ potrà restare sindaco o se il giudice accoglierà il ricorso della <hi rend="#b">Lega Nord</hi> che non si è rassegnata a perdere la sua roccaforte e ha contestato alcune schede elettorali. “La cosa non mi preoccupa minimamente, noi siamo l’espressione di una squadra di amici che lavora a tempo pieno e vogliamo cambiare <hi rend="#b">Meda</hi>. Speriamo di poterlo continuare a fare perchè è difficile ma bellissimo”.</p>
    <p>
      <hi rend="#i">foto tratta da ilcittadinomb.it</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>