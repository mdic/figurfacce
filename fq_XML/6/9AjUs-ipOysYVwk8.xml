<doc sitename="Il Fatto Quotidiano" title="Inchiesta P4: Alfonso Papa, il Velino e il Giusto processo. La macelleria garantista di B. - Il Fatto Quotidiano" author="Mario Portanova" date="2011-06-25" url="http://www.ilfattoquotidiano.it/2011/06/25/inchiesta-p4-alfonso-papa-il-velino-e-il-giusto-processo-la-macelleria-garantista-di-b/125235/" hostname="ilfattoquotidiano.it" description="Alberghi “da mille euro a notte”, come il De Russy di Roma, un viaggio in Argentina, cene in ristoranti di lusso. E’ la bella vita di Alfonso Papa, il parlamentare del Pdl protagonista, insieme a Luigi Bisignani, dell’inchiesta sulla P4. Bella soprattutto perché non era lui a pagare tanto sfarzo. Le spese erano a carico …" categories="Giustizia" tags="Alfonso Papa;P4;Silvio Berlusconi" fingerprint="612e4cae5960a62b">
  <main>
    <head rend="h1">Inchiesta P4: Alfonso Papa, il Velino e il Giusto processo. La macelleria garantista di B.</head>
    <p>
      <ref target="http://www.ilfattoquotidiano.it/wp-content/uploads/2011/06/small_110622-141815_bast220611pol_0046.jpg">
        <graphic decoding="async" class="size-full wp-image-122196" title="Berlusconi_Alfonso Papa_interna" src="http://www.ilfattoquotidiano.it/wp-content/uploads/2011/06/small_110622-141815_bast220611pol_0046.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/06/small_110622-141815_bast220611pol_0046.jpg" title="Berlusconi_Alfonso Papa_interna"/>
    <p>Alberghi “da mille euro a notte”, come il De Russy di Roma, un viaggio in Argentina, cene in ristoranti di lusso. E’ la bella vita di <hi rend="#b">Alfonso Papa</hi>, il parlamentare del Pdl protagonista, insieme a <hi rend="#b">Luigi Bisignani</hi>, dell’inchiesta sulla P4. Bella soprattutto perché non era lui a pagare tanto sfarzo. Le spese erano a carico di <hi rend="#b">Simone Chiarella</hi>, imprenditore romano, ex marito di <hi rend="#b">Giuseppina Caltagirone</hi>, figlia dell’immobiliarista Gaetano. Al centro del proficuo rapporto, la collaborazione del parlamentare a due testate di cui Chiarella era editore: <hi rend="#i"> Il Velino</hi>, agenzia di stampa molto quotata a Palazzo Chigi, e la rivista “Il giusto processo”.</p>
    <p>Le dichiarazioni messe a verbale da Chiarella davanti al pm Henry John Woodcock lasciano intravedere la reale consistenza del movimento “garantista” sorto intorno alle disavventure giudiziarie di <hi rend="#b">Silvio Berlusconi</hi> e dei suoi principali collaboratori. E’ la lunga vicenda processuale di <hi rend="#b">Cesare Previti</hi> a ispirare la nascita di “Il giusto processo”, nel 2002, e Chiarella è anche coeditore del “Domenicale” di <hi rend="#b">Marcello Dell’Utri</hi>. Condannato definitivamente per corruzione in atti giudiziari il primo, in appello per concorso esterno in associazione mafiosa il secondo. “Il giusto processo” era linkato in buona evidenza sul sito <hi rend="#b">Previti.it</hi>, oggi non più attivo.</p>
    <p>La rivista, però, non ha portato fortuna a molti dei suoi animatori. Previti condannato, Papa sotto inchiesta con gli imbarazzanti riscontri divulgati in questi giorni, e lo stesso Chiarella arrestato il 3 maggio dell’anno scorso per bancarotta. La Procura di Roma lo accusa di aver sottratto milioni di euro alla Immo C. srl, all’insaputa della socia e moglie Giuseppina. Altri guai sono arrivati all’imprenditore-editore proprio dall’entourage di Previti, con la vicenda del Grand Hotel di via Veneto a Roma: l’avvocato <hi rend="#b">Giovanni Acampora</hi>, condannato insieme a Previti nel processo sul Lodo Mondadori.</p>
    <p><hi rend="#b"> Dai titoli dei contributi</hi> a “Il giusto processo” emerge un’esacerbata linea anti-magistrati: “Il mandato di cattura europeo: autostrada per un universo concentrazionario”; “Il plumbeo cielo corporativo del Csm”; “La malattia mentale non risparmia la magistratura”. E così via, compresa una sfilza di articoli che vivisezionano un cavallo di battaglia della difesa di Previti,</p>
    <p>
      <hi rend="#b">. Lo stesso Chiarella si esercitava nelle pagine della sua creatura, soprattutto sul fronte della politica estera: “Senza se e senza ma, sempre dalla parte degli Stati Uniti contro il terrorismo”.</hi>
    </p>
    <ref target="http://archiviostorico.corriere.it/2004/febbraio/26/Bar_Mandara_nessun_illecito_nelle_co_9_040226041.shtml">la famosa intercettazione ambientale al bar Mandara</ref>
    <p>Tra Il Velino e “Il giusto processo” si sono mosse le punte di diamante del garantismo in versione berlusconiana, come <hi rend="#b">Lino Jannuzzi</hi>, già direttore dell’agenzia, l’ex presidente del Senato <hi rend="#b">Marcello Pera</hi>, <hi rend="#b">Giancarlo Lehner</hi>, parlamentare del Pdl, oggi “responsabile”, autore di pamphlet anti-Mani pulite e dintorni. Ora le due testate fondate da Chiarella finiscono nei verbali dell’inchiesta P4. E la battaglia sulla giustizia continua, questa volta sul campo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>