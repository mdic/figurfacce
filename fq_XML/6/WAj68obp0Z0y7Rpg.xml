<doc sitename="Il Fatto Quotidiano" title="&quot;Copiato il nuovo inno del Pdl&quot;. Il rapper J-Ax minaccia di denunciare Berlusconi - Il Fatto Quotidiano" author="RQuotidiano" date="2012-02-21" url="http://www.ilfattoquotidiano.it/2012/02/21/copiato-nuovo-inno-pdl-rapper-minaccia-denunciare-berlusconi/192704/" hostname="ilfattoquotidiano.it" description="Il nuovo inno del Pdl copiato da un brano rap. E’ l’accusa del cantante J-Ax, al secolo Alessandro Aleotti, ex leader degli ‘Articolo 31’, che ha scovato sgradite somiglianze tra il testo berlusconiano e una vecchia hit della band. “Noi siamo il popolo della libertà, gente che spera, che lotta e che crede nel sogno della …" categories="Politica" tags="J-Ax;PDL;Silvio Berlusconi" fingerprint="edb95db8f80c4711">
  <main>
    <head rend="h1">“Copiato il nuovo inno del Pdl”. Il rapper J-Ax minaccia di denunciare Berlusconi</head>
    <p>
      <ref target="http://www.ilfattoquotidiano.it/wp-content/uploads/2012/02/j-ax_interna.jpg">
        <graphic decoding="async" class="size-full wp-image-192714" title="j-ax_interna" src="http://www.ilfattoquotidiano.it/wp-content/uploads/2012/02/j-ax_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/02/j-ax_interna.jpg" title="j-ax_interna"/>
    <p>Il nuovo inno del Pdl copiato da un brano rap. E’ l’accusa del cantante <hi rend="#b">J-Ax</hi>, al secolo <hi rend="#b">Alessandro Aleotti</hi>, ex leader degli ‘Articolo 31’, che ha scovato sgradite somiglianze tra il testo berlusconiano e una vecchia hit della band.</p>
    <p>“Noi siamo il popolo della libertà, gente che spera, che lotta e che crede nel sogno della libertà”, è il ritornello della canzone “Gente della libertà”, che <hi rend="#b">Silvio Berlusconi </hi>ha appena fatto ascoltare allo stato maggiore del partito. Parole che ricordano “Gente che spera”, contenuta nel settimo album degli Articolo 31, datato 2002. E a chi glielo ha fatto notare ieri sera tardi attraverso i social network, chiedendo se si sentisse imbarazzato, J-Ax ha risposto su twitter, entro i canonici 140 caratteri: “Domani denuncio Berlusconi. Buonanotte. Incredibile. Cazzo”.</p>
    <p>Il nuovo inno del Pdl, <ref target="http://www.ilfattoquotidiano.it/2012/02/20/berlusconi-alle-amministrative-liste-civiche-supporto-pdl-simbolo-sara/192579/">presentato ieri sera a villa Gernetto da Silvio Berlusconi</ref>, è tutto dedicato al Popolo della libertà: “Gente che non prova invidia”, “che non si arrende e non si arrenderà”, “che resisterà”. E ancora, “Gente che ama la luce, che non prova invidia e odiare non sa. Gente che non ha rancore e ha come valore la sua libertà e porta insieme una bandiera nuova, che non si arrende e non si arrenderà, che lotta per la verità, è questo il popolo della libertà”.</p>
    <p>Con un sottofondo melodico ancora inedito, il testo continua: “Grande sogno che ci unisce, un sogno si realizzerà, grande la forza che ci chiama, la forza che ci dice che il bene vincerà per sempre. Grande la voglia di votare, la voglia di cambiare l’Italia che verrà. Noi siamo il popolo della libertà. Gente che crede e che lotta, che crede nel sogno della libertà, gente che prende la mano, che guarda lontano, che resisterà e porta insieme una bandiera nuova, che non si arrende e non si arrenderà, che lotta sempre per la verità. E’ questo il popolo della libertà. Grande è il sogno che ci unisce, il nostro sogno che si realizzerà, grande la forza che ci chiama, la forza che ci dice che il bene vincerà per sempre. Grande la voglia di lottare, la voglia di cambiare l’Italia che verrà. Noi siamo il popolo della libertà, noi siamo il Popolo della libertà”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>