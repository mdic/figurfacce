<doc sitename="Il Fatto Quotidiano" title="Nicole Minetti contestata a Sedriano &quot;Madrina delle donne? No grazie&quot; - Il Fatto Quotidiano" author="RQuotidiano" date="2011-05-14" url="http://www.ilfattoquotidiano.it/2011/05/14/nicole-minetti-contestata-a-sedriano-madrina-delle-donne-no-grazie/111276/" hostname="ilfattoquotidiano.it" description="“Minetti madrina delle donne, no grazie”. E’ uno degli striscioni portato da un centinaio di persone che si sono radunate a Sedriano, nel milanese, per protestare contro la presenza di Nicole Minetti al concorso ‘La creatività delle donne della provincia di Milano’. La consigliere regionale lombarda è stata invitata dal comune per premiare per quante si sono …" categories="Cronaca" tags="Arcore;Lega;Nicole Minetti;PDL;Prostituzione;Ruby;Silvio Berlusconi" fingerprint="e0a25087e94ace75">
  <main>
    <head rend="h1">Nicole Minetti contestata a Sedriano <lb/> “Madrina delle donne? No grazie”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110216-102812_to160211est_2542.jpg">
        <graphic decoding="async" class="size-full wp-image-105567" title="minetti_interna" src="http://www.ilfattoquotidiano.it/wp-content/uploads/2011/04/small_110216-102812_to160211est_2542.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110216-102812_to160211est_2542.jpg" title="minetti_interna"/>
    <p>“Minetti madrina delle donne, no grazie”. E’ uno degli striscioni portato da un centinaio di persone che si sono radunate a <hi rend="#b">Sedriano</hi>, nel milanese, per protestare contro la presenza di <hi rend="#b">Nicole</hi><hi rend="#b">Minetti </hi>al concorso ‘La creatività delle donne della provincia di Milano’. La consigliere regionale lombarda è stata invitata dal comune per premiare per quante si sono distinte nell’attività imprenditoriale. “Vergogna” hanno urlato i cittadini all’arrivo della Minetti, sventolando uno striscione con scritto: “Facciamo <hi rend="#b">Olgettina </hi>a Sedriano?”.</p>
    <p>Il riferimento è al residence milanese in cui abitavano le ragazze coinvolte nell’inchiesta per prostituzione nella villa del premier <hi rend="#b">Silvio Berlusconi </hi>ad <hi rend="#b">Arcore</hi>. La stessa consigliera è indagata per prostituzione, anche minorile. E proprio nel comune di Sedriano, che ha voluto la Minetti come madrina, l’amministrazione Lega nord-Pdl ha varato un’ordinanza molto dura nei confronti della prostituzione, che punisce i clienti con il sequestro dell’auto e una multa da <hi rend="#b">500 euro</hi>.</p>
    <p>“La protesta è nata spontanea dall’indignazione per un invito che in questo momento ci sembrava inopportuno – ha spiegato il segretario del Pd locale, <hi rend="#b">Atos Barbieri </hi>-, non voglio entrare nella logica dei giudici, ma bisognava evitare che proprio la Minetti premiasse i vincitori di un concorso al femminile”. “Ho ricevuto un’accoglienza bellissima, mi sono sentita in mezzo ad amici”, ha detto Nicole Minetti, che ha preferito non commentare le proteste. “Fino a quando una persona non è condannata per noi è innocente e ha il diritto di partecipare a cerimonie pubbliche senza essere attaccata”, ha risposto alle critiche il sindaco di Sedriano, <hi rend="#b">Alfredo Celeste</hi>. “Sono state proprio le donne a chiedere di invitarla alla cerimonia – ha concluso – perché a causa delle vessazioni che sta subendo rappresenta il riscatto della condizione femminile”. Senza considerare che la presenza del consigliere avrebbe dato risalto alla manifestazione, ammette il primo cittadino.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>