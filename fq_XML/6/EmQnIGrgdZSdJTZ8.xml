<doc sitename="Il Fatto Quotidiano" title="Nastro Fassino Consorte, no alla ricusazione del giudice chiesta da B. - Il Fatto Quotidiano" author="RQuotidiano" date="2012-11-13" url="http://www.ilfattoquotidiano.it/2012/11/13/nastro-fassino-consorte-no-alla-ricusazione-del-giudice-chiesta-da-b/412297/" hostname="ilfattoquotidiano.it" description="I giudici della quinta corte d’appello di Milano hanno dichiarato inammissibile l’istanza di ricusazione presentata da Silvio Berlusconi nei confronti di uno dei tre giudici del collegio che sta processando l’ex premier per la vicenda con al centro l’intercettazione Fassino-Consorte all’epoca della tentata scalata di Unipol a Bnl. La quinta corte d’appello ha accolto la …" categories="Giustizia" tags="Giovanni Consorte;Mediaset;Piero Fassino;Scalata Bnl-Unipol;Silvio Berlusconi" fingerprint="e13964356048e81f">
  <main>
    <head rend="h1">Nastro Fassino Consorte, no alla ricusazione del giudice chiesta da B.</head>
    <p>I giudici della quinta corte d’appello di <hi rend="#b">Milano</hi> hanno dichiarato <hi rend="#b">inammissibile</hi> l’istanza di <hi rend="#b">ricusazione</hi> presentata da <hi rend="#b">Silvio Berlusconi</hi> nei confronti di uno dei tre giudici del collegio che sta processando l’ex premier per la vicenda con al centro l’intercettazione <hi rend="#b">Fassino-Consorte</hi> all’epoca della tentata scalata di <hi rend="#b">Unipol</hi> a Bnl. La quinta corte d’appello ha accolto la richiesta del procuratore generale <hi rend="#b">Laura Bertolè Viale</hi> di dichiarare inammissibile la ricusazione del giudice <hi rend="#b">Guadagnino</hi>.</p>
    <p>Secondo gli avvocati dell’ex presidente del Consiglio <hi rend="#b">Ghedini</hi> e <hi rend="#b">Longo</hi><ref target="http://www.ilfattoquotidiano.it/2012/11/08/nastro-fassino-consorte-berlusconi-ricusa-giudice-a-latere-era-nel-collegio-mediaset/407943/">il magistrato nelle motivazioni della sentenza sul caso Mediaset aveva espresso un “giudizio sulla personalità dell’ imputato”.</ref> In quel caso l’ex capo del governo era stato condannato a quattro anni di reclusione (di cui tre coperti da indulto) per frode fiscale. In particolare i legali del Cavaliere avevano giustificato l’istanza con i i passaggi sulla “<hi rend="#b">particolare capacità a delinquere</hi>” e della sua “immensa disponibilità economica all’estero”. <ref target="http://www.ilfattoquotidiano.it/2012/11/09/nastro-fassino-consorte-pg-milano-inamissibile-ricusazione/409004/">Il pg Bertolè Viale aveva dato parere negativo.</ref> Non solo perché, ha sostenuto nel suo parere, presentata tardivamente ma anche perché il giudice Guadagnino “ha agito nell’ambito delle sue funzioni”.</p>
    <p>Nel processo milanese per la pubblicazione dell’<hi rend="#b">intercettazione</hi> dell’allora segretario Ds e dell’ex numero uno di Unipol “Abbiamo una banca?”<ref target="http://www.ilfattoquotidiano.it/2012/02/07/intercettazione-fassino-consorte-berlusconi-ascoltata-ricorderei/189536/"> il leader del Pdl è accusato di concorso in rivelazione di segreto d’ufficio.</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>