<doc sitename="Il Fatto Quotidiano" title="La manovra passa al Senato con 165 voti Salvacondotto agli evasori fiscali - Il Fatto Quotidiano" author="RQuotidiano" date="2011-09-07" url="http://www.ilfattoquotidiano.it/2011/09/07/manovra-ridotti-i-tagli-alla-casta-e-un-salvacondotto-agli-evasori-fiscali/155898/" hostname="ilfattoquotidiano.it" description="La manovra è stata approvata a Palazzo Madama con 165 voti a favore e 141 contrari, 3 astenuti. Ora il provvedimento passa alla Camera dei Deputati. Il testo è arrivato al Senato protetto dallo scudo del voto di fiducia e accompagnato da un maxiemendamento che, per quanto prometta il pareggio di bilancio nel 2013, contiene …" categories="Politica" tags="Giulio Tremonti;Manovra;Maxiemendamento;Silvio Berlusconi" fingerprint="ad24d664f2378535">
  <main>
    <head rend="h1">La manovra passa al Senato con 165 voti<lb/> Salvacondotto agli evasori fiscali</head>
    <p>La manovra è stata approvata a Palazzo Madama con 165 voti a favore e 141 contrari, 3 astenuti. Ora il provvedimento passa alla Camera dei Deputati.</p>
    <p>Il testo è arrivato al Senato protetto dallo scudo del voto di fiducia e accompagnato da un maxiemendamento che, per quanto prometta il pareggio di bilancio nel 2013, contiene due clamorose retromarce rispetto a quanto annunciato in queste settimane da <hi rend="#b">Silvio Berlusconi</hi> e <hi rend="#b">Giulio Tremonti</hi>. I tanto sbandierati tagli agli stipendi dei parlamentari sono stati ulteriormente ridotti e la lotta all’evasione è accompagnata da una sorta di salvacondotto: per evitare il carcere basta non evadere le tasse per più del 30% del volume d’affari.</p>
    <graphic src="https://img.youtube.com/vi/79pLOSABufw/maxresdefault.jpg"/>
    <p>Complessivamente il provvedimento vale 4,3 miliardi di euro in più per il 2012. Viene introdotto un punto percentuale in più all’Iva (dal 20 al 21%) e dal 2014 un aumento dell’età pensionabile per le donne. Il cosiddetto contributo di solidarietà, inoltre, è fissato al 3% per i redditi superiori ai 300mila euro, cioè per circa 35 mila contribuenti. Da questo contributo arriveranno 53,8 milioni nel 2012. Nel maxiemendamento, inoltre, c’è una correzione al condono del 2002: i termini per l’accertamento ai fini dell’imposta sul valore aggiunto “pendenti al 31 dicembre sono prorogati di un anno”.</p>
    <p>Ma ciò che colpisce maggiormente, come detto, sono le modifiche ai tagli dei parlamentari e al carcere per gli evasori fiscali. Tagli più leggeri delle indennità parlamentari, per chi percepisce anche un reddito da attività lavorativa. Nella manovra approvata il 12 agosto è prevista una decurtazione dell’indennità pari al 50%, mentre nel maxiemendamento si stabilisce che “la riduzione dell’indennità parlamentare si applica in misura del 20% per la parte eccedente i 90.000 euro e in misura del 40% per la parte eccedente i 150.000 euro”.</p>
    <p>Per quanto riguarda la norma che prevede il carcere per chi evade oltre 3 milioni di euro, invece, il maxiemendamento allenta la stretta: perché scattino le manette l’ammontare dell’imposta evasa dovrà essere superiore al 30% del volume d’affari. Si prevede infatti che la sospensione condizionale della pena prevista all’articolo 163 del codice penale “non trova applicazione nei casi in cui ricorrano congiuntamente le seguenti condizioni: l’ammontare dell’imposta evasa sia superiore al 30% del volume d’affari; l’ammontare dell’imposta evasa sia superiore a tre milioni di euro”.</p>
    <p>Il via libera del Senato alla manovraeconomica che da domani approderà alla Camera per l’ultimo passaggio soddisfa Silvio Berlusconi ma non lo rasserena. A turbare l’umore del Cavaliere, che non si reca palazzo Madama a seguire le ultime fasi del voto sul decreto e resta tutto il giorno chiuso a palazzo Grazioli con i suoi avvocati, è di nuovo la preoccupazione delle intercettazioni che arrivano da Bari. Dopo il caso Ruby, all’esame della giunta di Montecitorio, il Cavaliere si trova a dover fare i conti con le notizie di sue conversazioni telefoniche con Valter Lavitola e Gianpaolo Tarantini, accusato di estorsione ai danni del capo del governo. A tutto ciò si aggiunge il gelo con Giulio Tremonti e alcuni settori del Carroccio dopo il lungo braccio di ferro sull’impostazione del decreto. Martedì il presidente del Consiglio sarà ascoltato dai pm di Napoli a Palazzo Chigi come persona informata dei fatti ma a innervosire il Cavaliere, si ragiona in ambienti del Pdl, è il rischio che una nuova ondata di intercettazioni possa occupare le prime pagine dei giornali con ricadute anche a livello internazionale.</p>
    <p>Le grane giudiziarie però non solo le uniche. Se è vero che ora l’imperativo per tutta la maggioranza è l’approvazione in tempi rapidi della manovra nel Pdl e nella Lega si affilano le armi. La richiesta che il ministro dell’Interno Beppe Pisanu fa a Berlusconi di farsi da parte a favore di un governo di “larghe intese” fa discutere. Ai mal di pancia piedellini va aggiunto il malumore di una parte della Lega che fa riferimento a Roberto Maroni, decisamente irritato per come è stata gestita dal governo fino ad ora la partita delle pensioni.</p>
    <p>Fino al via libera definitivo della manovra le carte restano coperte in attesa poi di capire quale sarà l’atteggiamento del Carroccio sul caso Milanese ma, anche sulla questione delle Intercettazioni. A chiudere il cerchio c’è poi il capitolo Giulio Tremonti. Nonostante le modifiche alla manovra, a detta dei più maligni, abbiano indebolito il titolare del Tesoro, la paura è che dopo il sì Montecitorio al decreto, la tensione tra il premier ed il professore possa riaccendersi andando oltre il gelo latente di queste ore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>