<doc sitename="Il Fatto Quotidiano" title="Regionali, Fontana: &quot;Centrosinistra ha perso perché la gente non vuole più sentire solo cose negative. Berlusconi? Io sto con la Nato&quot; - Il Fatto Quotidiano" author="F Q" date="2023-02-14" url="https://www.ilfattoquotidiano.it/2023/02/14/regionali-fontana-centrosinistra-ha-perso-perche-la-gente-non-vuole-piu-sentire-solo-cose-negative-berlusconi-io-sto-con-la-nato/7064972/" hostname="ilfattoquotidiano.it" description="E su Bossi specifica: &quot;Tensioni? Lui è sempre stato al mio fianco&quot; [VIDEO]" categories="Politica" tags="Attilio Fontana;Elezioni Regionali Lombardia;Lega;Pierfrancesco Majorino;Regione Lombardia;Silvio Berlusconi;Umberto Bossi" fingerprint="ae4d016ae9ebc805">
  <main>
    <p>“<hi rend="#b">Perché ha perso il centrosinistra in Lombardia?</hi> La gente non ha più voglia di sentire <hi rend="#b">solo affermazioni negative</hi>. Vuole proposte positive, vuole persone che propongono una soluzione e che non accusano l’avversario di essere<hi rend="#b"> incapace.</hi> In questo mese e mezzo di campagna elettorale non ho mai acceso una polemica,<hi rend="#b"> non ho mai insultato nessuno</hi>, non ho mai detto che gli altri erano incapaci. Ho cercato di dire che avevo un progetto e un’idea migliore”. Così, ai microfoni di <hi rend="#i"> Non stop news</hi> (</p>
    <p><ref target="https://www.rtl.it/">Rtl 102.5</ref>),</p>
    <p><hi rend="#b">Attilio Fontana</hi>, confermato presidente della Regione Lombardia, dà una sua personale spiegazione della disfatta del centrosinistra rappresentata da</p>
    <p>
      <hi rend="#b">Pierfrancesco Majorino.</hi>
    </p>
    <p/>
    <p>Il politico della Lega smentisce categoricamente tensioni con <hi rend="#b">Umberto Bossi</hi> e con l’ala critica del partito: “Sono interpretazioni assolutamente infondate. <hi rend="#b">Io so che Umberto Bossi è sempre stato al mio fianco</hi>, anzi voglio ringraziare pubblicamente lui e tutti quelli che mi hanno sostenuto, dal mio segretario federale ai leader di tutti i partiti della coalizione – continua – Non c’è stato nessun tipo di contrato e di contrapposizione con Bossi. Lui con quel gruppo di persone sta cercando semplicemente di porre l’accento su un tema per noi fondamentale: <hi rend="#b">l’autonomia</hi>. Punto. Adesso l’argomento è tornato a essere al centro del dibattito, anzi è stato fatto anche qualche passo significativo in avanti. Quindi, non c’è più nessun tipo di problema”.</p>
    <p>Commento lapidario di Fontana sulle parole di <hi rend="#b">Silvio Berlusconi</hi> in merito a <hi rend="#b">Zelensky</hi>: “<hi rend="#b">La mia posizione è quella di ribadire la fedeltà all’alleanza di cui facciamo parte: la Nato</hi>. Condanno Berlusconi? No, dico solo che sto con la Nato e che seguo le indicazioni del governo, che sono poi le indicazioni che ci vengono dai nostri alleati fedeli. Riorganizzare l’alleanza di centrodestra? Una risposta potrò darla dopo aver parlato con i vertici di tutti i partiti che fanno parte della maggioranza. Solo allora potrò sapere cosa pensino veramente. Per ora sono solo voci”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>