<doc sitename="Il Fatto Quotidiano" title="Caso escort, chiesta la proroga di sei mesi alle indagini su Berlusconi - Il Fatto Quotidiano" author="RQuotidiano" date="2012-12-13" url="http://www.ilfattoquotidiano.it/2012/12/13/caso-escort-chiesta-proroga-di-sei-mesi-alle-indagini-su-berlusconi/445158/" hostname="ilfattoquotidiano.it" description="Proroga di sei mesi alle indagini su Silvio Berlusconi nel caso escort. Il provvedimento – motivato, a quanto pare, dalla complessità delle indagini in corso – è stato firmato dal gip del tribunale di Bari Sergio Di Paola, su richiesta del procuratore aggiunto inquirente Pasquale Drago. Il leader del Pdl è indagato a Bari, in concorso con Valter Lavitola, ex direttore …" categories="Giustizia" tags="Caso Escort Bari;Escort;Gianpaolo Tarantini;Silvio Berlusconi;Valter Lavitola" fingerprint="2cdada11daf7763d">
  <main>
    <head rend="h1">Caso escort, chiesta la proroga di sei mesi alle indagini su Berlusconi</head>
    <graphic src="https://st.ilfattoquotidiano.it/wp-content/uploads/2012/12/berlusconi_interna_nuova.jpg" alt="Silvio Berlusconi"/>
    <p>Proroga di sei mesi alle indagini su <hi rend="#b">Silvio Berlusconi</hi> nel caso escort. Il provvedimento – motivato, a quanto pare, dalla <hi rend="#b">complessità delle indagini</hi> in corso – è stato firmato dal gip del tribunale di Bari <hi rend="#b">Sergio Di Paola</hi>, su richiesta del procuratore aggiunto inquirente <hi rend="#b">Pasquale Drago</hi>. Il leader del Pdl è indagato a Bari, in concorso con <hi rend="#b">Valter Lavitola</hi>, ex direttore dell’<hi rend="#i">Avanti</hi>, per aver indotto <ref target="http://www.ilfattoquotidiano.it/2012/04/19/escort-bugie-b-indagato-con-lavitola/205495/"> Gianpaolo Tarantini a rendere false dichiarazioni alla magistratura nell’inchiesta sulle escort</ref>.</p>
    <p>Lo stesso provvedimento era stato notificato circa un mese fa a Lavitola, poiché il nome del faccendiere napoletano è stato iscritto prima di quello dell’ex premier nel <hi rend="#b">registro degli indagati</hi>. L’inchiesta fa riferimento alle presunte pressioni esercitate da Lavitola, su richiesta di Berlusconi, per indurre Tarantini a mentire sul giro di escort portate a casa dell’allora premier tra il 2008 e il 2009. Secondo l’accusa, su istigazione dell’allora capo del governo e in cambio di almeno <hi rend="#b">500.000 euro</hi> ricevuti da Berlusconi, Lavitola avrebbe indotto Tarantini a rendere dichiarazioni false alla procura di Bari negli interrogatori del 19 e 31 luglio 2009.</p>
    <p>La corte di <hi rend="#b">Cassazione</hi>, intanto, ha confermato l’ordinanza di custodia in <hi rend="#b">carcere</hi> nei confronti di Lavitola, emessa nei mesi scorsi su richiesta dei pm di Napoli <hi rend="#b">Vincenzo Piscitelli</hi> e <hi rend="#b">Harry John Woodcock</hi>. Il processo comincerà il 21 dicembre prossimo.</p>
    <p>Sui fatti indaga anche la <hi rend="#b">procura di Roma</hi> che ritiene, limitatamente al periodo marzo-luglio 2011, che Lavitola, Tarantini, la moglie di quest’ultimo, <hi rend="#b">Angela Devenuto</hi>, e due collaboratori di Tarantini abbiano estorto danaro a Berlusconi (che quindi sarebbe <hi rend="#b">parte lesa</hi>) in cambio delle menzogne precedentemente dette alla procura di Bari. Davanti ai pm baresi, infatti, Tarantini ha sempre sostenuto che Berlusconi non sapeva che quelle donne fossero prostitute. Secondo i magistrati baresi, invece, dagli atti emergerebbe che l’allora capo del governo era consapevole di avere rapporti sessuali con escort.</p>
    <p>E’ stata aggiornata all’8 febbraio prossimo invece l’udienza preliminare alle otto persone imputate nell’inchiesta sulle escort portate da <hi rend="#b">Gianpaolo Tarantini</hi> nelle residenze private dell’allora premier Silvio Berlusconi. Oltre ai fratelli Tarantini, Gianpaolo e Claudio, i pm hanno chiesto il processo per <hi rend="#b">Sabina Began</hi>, <ref target="http://www.ilfattoquotidiano.it/2011/09/15/sabina-began-indagata-a-bari-nellinchiesta-sulle-escort-per-berlusconi/157557/">la cosiddetta “Ape regina” delle feste di Berlusconi</ref>, per le showgirl Letizia Filippi e Francesca Lana, l’avvocato fasanese Salvatore Castellaneta, detto Totò, referente – secondo l’accusa – per l’organizzazione delle feste private a Milano, e per gli amici e soci in affari di Tarantini, Pierluigi Faraone e Massimiliano Verdoscia. Gli imputati sono accusati di reati a vario titolo relativi ad una presunta associazione a delinquere finalizzata all’induzione alla prostituzione. Prima dell’udienza il gup <hi rend="#b">Ambrogio Marrone</hi> deciderà se le escort sono o meno <hi rend="#b">persone offese</hi> e se, quindi, si possono costituire parte civile. La questione si è posta con la richiesta di costituzione parte civile di <hi rend="#b">Patrizia D’Addario</hi>. Nel corso dell’udienza di oggi non si è discusso di riti alternativi, anche se informalmente è emerso che Gianpaolo Tarantini e l’avvocato Totò Castellaneta intendono <ref target="http://www.ilfattoquotidiano.it/2012/12/08/caso-escort-regalo-di-tarantini-a-berlusconi-con-rito-abbreviato-niente-ragazze/439739/">chiedere il rito abbreviato</ref>.</p>
    <p>
      <ref target="http://www.ilfattoquotidiano.it/2015/11/13/processo-escort-giampaolo-tarantini-condannato-a-7-anni-e-10-mesi/2216488/">Il 13 novembre 2015 il Tribunale di Bari ha assolto Letizia Filippi, fra gli altri, da ogni accusa.</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>