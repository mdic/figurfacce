<doc sitename="Il Fatto Quotidiano" title="Sequestro Spinelli, Berlusconi disertò pranzo con Monti e congresso Ppe - Il Fatto Quotidiano" author="RQuotidiano" date="2012-11-19" url="http://www.ilfattoquotidiano.it/2012/11/19/sequestro-spinelli-quando-berlusconi-diserto-pranzo-con-monti-e-congresso-ppe/419536/" hostname="ilfattoquotidiano.it" description="Nei giorni del sequestro di Giuseppe Spinelli, ragioniere e suo uomo di fiducia, Silvio Berlusconi, a causa di problemi di salute, saltò alcuni impegni ufficiali, tra cui un incontro con il premier Mario Monti. Non si recò neanche al congresso del Ppe a Bucarest il 17 e 18 ottobre. La mattina del 16 Berlusconi fu …" categories="Politica" tags="Angelino Alfano;Giuseppe Spinelli;Mario Monti;PDL;Sequestro Spinelli;Silvio Berlusconi" fingerprint="ad299c63f83ca82c">
  <main>
    <head rend="h1">Sequestro Spinelli, Berlusconi disertò pranzo con Monti e congresso Ppe</head>
    <graphic src="https://st.ilfattoquotidiano.it/wp-content/uploads/2012/10/berlusconi-tribunale-interna-nuova.jpg" alt="Berlusconi Condannato"/>
    <p>Nei giorni del <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">sequestro di Giuseppe Spinelli</ref>, ragioniere e suo uomo di fiducia, <hi rend="#b">Silvio Berlusconi</hi>, a causa di problemi di salute, saltò alcuni impegni ufficiali, tra cui un incontro con il premier <hi rend="#b">Mario Monti.</hi> Non si recò neanche al congresso del Ppe a Bucarest il 17 e 18 ottobre. La mattina del 16 Berlusconi fu informato del<hi rend="#b"> rapimento</hi> proprio da una telefonata da casa Spinelli, pretesa dai sequestratori. <ref target="http://www.ilfattoquotidiano.it/2012/10/18/villa-certosa-petardi-e-minacce-a-berlusconi-in-pacco-sospetto/386850/">Il 18 un pacco sospetto era stato trovato a Villa Certosa</ref>: con petardi e minacce. <ref target="http://www.ilfattoquotidiano.it/2012/10/24/berlusconi-non-mi-candido-e-16-dicembre-si-faranno-primarie/392412/">E il 24 ottobre annunciò che non si sarebbe ricandidato a premier.</ref></p>
    <p>Una coincidenza che in <hi rend="#b">ambienti parlamentari</hi> viene definita da qualcuno quanto meno strana. Tanto da far ipotizzare, negli stessi ambienti, che il collegamento tra questi <hi rend="#i">forfait</hi> e la vicenda Spinelli sia molto stretto. Un ‘collegamento’ che però nell’entourage del Cavaliere si smentisce recisamente, ricordando che l’ex premier non potè confermare la colazione di lavoro a <hi rend="#b">Palazzo Chigi</hi> per una indisposizione e che non si recò al congresso del <hi rend="#b">Ppe di Bucarest</hi> non solo per questa indisposizione ma anche per non ‘oscurare’ la presenza di<hi rend="#b"> Angelino Alfano</hi> a quella manifestazione. Il pranzo con l’attuale presidente del Consiglio era previsto proprio per il 16 ottobre. Il forfait di Bucarest è del 17: fu il segretario del Pdl a confermare la malattia del Cavaliere, dopo la decisione di disertare a sorpresa il congresso del Ppe: “Consiglierei una lettura molto democratica. L’influenza è una cosa che colpisce tutti e in questa fase anche lui”, disse Alfano.</p>
    <p>Ma le voci e le illazioni su questi ‘collegamenti’ sembrano aver <hi rend="#b">indispettito</hi> non poco l’ex premier che, racconta chi ha avuto modo di parlargli in queste ore, non si sorprenderebbe neanche di un nuovo processo imbastito contro di lui, e costruito sul nulla, in merito a questa vicenda. Insomma, un pretesto per attaccarlo ancora una volta sul fronte della <hi rend="#b">giustizia. </hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>