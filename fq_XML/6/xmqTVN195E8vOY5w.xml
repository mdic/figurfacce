<doc sitename="Il Fatto Quotidiano" title="Inchiesta P4, tutti gli uomini nella rete. &quot;Bertolaso non può dirmi di no&quot; - Il Fatto Quotidiano" author="Antonio Massari" date="2011-06-16" url="http://www.ilfattoquotidiano.it/2011/06/16/inchiestap4uomininellarete/118459/" hostname="ilfattoquotidiano.it" description="È impressionante la rete di rapporti intessuta da Alfonso Papa, con magistrati e politici, poi utilizzata, secondo le accuse, per carpire informazioni secretate e rivelarle agli indagati. A rivelarlo è spesso Bisignani, che spiega come ha saputo di essere sotto intercettazione: glielo dice Italo Bocchino. E di lì a poco la “macchina” di Papa si …" categories="Giustizia" tags="Alfonso Papa;Guido Bertolaso;Luigi Bisignani;P4;Silvio Berlusconi" fingerprint="e1cc8d5c43beaab2">
  <main>
    <head rend="h1">Inchiesta P4, tutti gli uomini <lb/> nella rete. “Bertolaso non può dirmi di no”</head>
    <p><ref target="http://www.ilfattoquotidiano.it/wp-content/uploads/2011/06/luigi-bisignani.jpg"/>È impressionante la rete di rapporti intessuta da <graphic src="http://www.ilfattoquotidiano.it/wp-content/uploads/2011/06/luigi-bisignani.jpg" title="luigi-bisignani_interna"/></p>
    <p><hi rend="#b">Alfonso Papa</hi>, con magistrati e politici, poi utilizzata, secondo le accuse, per carpire informazioni secretate e rivelarle agli indagati. A rivelarlo è spesso</p>
    <p><hi rend="#b">Bisignani</hi>, che spiega come ha saputo di essere sotto intercettazione: glielo dice Italo Bocchino. E di lì a poco la “macchina” di Papa si mette in moto.</p>
    <p><hi rend="#b">Il ruolo dell’esponente Fli</hi><lb/> “Un giorno l’onorevole <hi rend="#b">Bocchino</hi>, mio caro amico, disse di avere appreso che Papa era indagato e che a Napoli c’era una indagine e delle intercettazioni che riguardava alcune schede procurate e diffuse dal Papa. Mi chiese se anche io avessi avuto una di tali schede; Bocchino parlò espressamente di una indagine di Napoli ma non fece mai il nome dei magistrati; io rappresentai immediatamente tale circostanza al Papa e il Papa successivamente fece ulteriori accertamenti verificando la fondatezza di tale notizia…”. Bocchino dichiara che il colloquio s’è effettivamente tenuto, ma in un altro momento, e cioè soltanto dopo la pubblicazione di alcune notizie sull’inchiesta.</p>
    <p><hi rend="#b">Bardi e la GdF</hi><lb/> Papa – dice Bisignani – è sicuramente amico di Pollari, di Poletti (…) del generale Adinolfi … Quando gli dissi della notizia (…) mi disse che avrebbe chiesto informazioni a Napoli e che avrebbe parlato con un certo generale <hi rend="#b">Vito Bardi</hi> della Guardia di Finanza; dopo qualche giorno tornò da me e mi disse che effettivamente dalle notizie che aveva appreso a Napoli aveva appurato che la notizia dell’indagine era vera (…). In un primo tempo il Papa tentò di minimizzare la portata dell’inchiesta, ma mi accorsi che era sempre più preoccupato (…). Mi disse che Vito Bardi (che ha querelato Bisignani, ndr) gli aveva confermato dell’esistenza dell’indagine, ma che tuttavia, lo aveva rassicurato dicendo che l’indagine era di scarso peso (…).</p>
    <p><hi rend="#b">Cosentino</hi><lb/> Gli elementi sulla fuga di notizie riguardante <hi rend="#b">Nicola Cosentino</hi> – coordinatore campano del Pdl e imputato per concorso esterno in camorra – si fondano sulle dichiarazioni di <hi rend="#b">Patrizio Della Volpe</hi>: “…mi risulta che <hi rend="#b">La Monica</hi> sia uomo di fiducia del Papa… La Monica informò il Papa che l’onorevole Cosentino era destinatario di indagine da parte della Procura di Napoli; non ricordo quanto tempo prima rispetto al deposito degli atti (e alla conseguente pubblicazione sui giornali), La Monica diede tale informazione al Papa. Posso dire che avvenne prima del deposito degli atti e dei primi articoli di stampa (mi pare pubblicati su l’Espresso). La Monica avvertì Papa, dal momento che Papa ambiva a fare un salto di qualità in politica…”. Secondo il gip però non ci sono elementi sufficienti.</p>
    <p><hi rend="#b">Lo scandalo Finmeccanica</hi><lb/> “Papa – dice Bisignani – s’è proposto, per il mio tramite e di Galbusera, di interessarsi e di intercedere assumendo notizie ed informazioni anche sulle vicende giudiziarie riguardanti il dotto Borgogni di Finmeccanica (…). Ricordo che Papa mi disse di essersi informato, attraverso fonti accreditate, e di aver appreso che nei confronti di Borgogni non vi erano provvedimenti restrittivi…”.</p>
    <p><hi rend="#b">L’indagine Verdini</hi><lb/> “Papa – dice sempre Bisignani – si propose di assumere informazioni e adoperarsi quando Verdini fu coinvolto nella nota vicenda giudiziaria (…). Mi consta che Papa era molto amico dell’allora Procuratore aggiunto di Roma <hi rend="#b">Achille Toro</hi> e del figlio Camillo; più volte mi chiese di poter trovare qualche incarico a Camillo. (…). Il Verdini medesimo cominciò a stringere i suoi rapporti con Papa, che fino a quel momento aveva calcolato poco, da quando cominciò a proporre il suo interessamento e la sua possibilità di intervento sulle vicende giudiziarie…”</p>
    <p><hi rend="#b">Bavaglio ad “Annozero”</hi><lb/> Papa cerca informazioni anche sulle indagini della Procura di Trani sul “bavaglio” ad Annozero. Nelle intercettazioni compariva l’ex direttore della Rai <hi rend="#b">Mauro Masi</hi>. Dice Bisignani “Tramite me s’è proposto di interessarsi di prendere notizie e di intercedere anche a proposito delle vicende giudiziarie riferite a Masi perciò che riguarda la Procura di Trani. Disse di aver acquisito informazioni rassicuranti e le “girai” al Masi. Disse di essersi informato a Trani e di aver appreso che “non c’era da preoccuparsi”. Non chiesi quale fosse la sua fonte…”.</p>
    <p><hi rend="#b">Protezione Civile</hi><lb/> “Papa – dichiara Bisignani – mi parlò delle indagini sulla “cricca” e, in particolare, del filone di indagini che pendeva a Roma su <hi rend="#b">Bertolaso</hi>; me ne parlò sicuramente prima del deposito degli atti e degli arresti. Sosteneva che la cosa si sarebbe sgonfiata”. Una conferma arriva dall’imprenditore <hi rend="#b">Luigi Matacena</hi>: ” …ho conosciuto Papa un anno e mezzo fa (…) Successivamente cominciò a chiamarmi e mi diceva che era a “disposizione” per il mio lavoro e per aiutarmi; mi occupo di fornitura di attrezzatura e mezzi specialistici per vigili del fuoco e protezione civile (…). Mi propose di interessarsi per farmi ottenere delle commesse (…). Mi chiese in modo pressante se lavoravo con la protezione civile nazionale (…). Mi propose di procurami un contatto con Bertolaso; tuttavia poi non lo fece (…). Mi disse, in proposito, che a lui Bertolaso non poteva dire di no perché lui stesso (e cioè il Papa) si stava adoperando e interessando dei problemi giudiziari del Bertolaso, e che a lui, dunque, il Bertolaso non poteva dire di no. Il Papa mi fece tale discorso prima che scoppiasse lo scandalo della Cricca”.</p>
    <p>da <hi rend="#i">Il Fatto Quotidiano</hi> del 17 giugno 2011</p>
    <p>
      <hi rend="#b">In data 5 aprile 2012 il Gip di Napoli ha disposto l’archiviazione del procedimento nei confronti del Generale Vito Bardi per i reati contestategli dalla Procura di Napoli (qui il documento)</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>