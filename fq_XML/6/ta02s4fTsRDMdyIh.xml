<doc sitename="Il Fatto Quotidiano" title="Per l'Italia a bordo di una Cinquecento. Obiettivo: capire se restare o fuggire - Il Fatto Quotidiano" author="Eleonora Bianchini" date="2011-10-07" url="http://www.ilfattoquotidiano.it/2011/10/07/per-litalia-a-bordo-di-una-cinquecento-obiettivo-capire-se-restare-o-fuggire/162625/" hostname="ilfattoquotidiano.it" description="Un viaggio a bordo di una Fiat Cinquecento rosso fiammante per capire se è meglio andarsene o rimanere nel paese affetto da berlusconismo e carenza di lavoro. Gustav Hofer, altoatesino, e Luca Ragazzi, romano, si sono dati sei mesi di tempo per deciderlo e nel docu-trip “Italy, Love it or leave it” hanno attraversato l’Italia …" categories="Cervelli in fuga" tags="Berlusconismo;Calabria;Milano;New York;Roma;Silvio Berlusconi" fingerprint="83b0435af7f38dad">
  <main>
    <head rend="h1">Per l’Italia a bordo di una Cinquecento. Obiettivo: capire se restare o fuggire</head>
    <p>Un viaggio a bordo di una Fiat Cinquecento rosso fiammante per capire se è meglio andarsene o rimanere nel paese affetto da berlusconismo e carenza di lavoro. <hi rend="#b">Gustav Hofer</hi>, altoatesino, e <hi rend="#b">Luca Ragazzi</hi>, romano, si sono dati sei mesi di tempo per deciderlo e <ref target="http://www.italyloveitorleave.it/">nel docu-trip “Italy, Love it or leave it”</ref> hanno attraversato l’Italia in macchina, per scoprire se valesse la pena lasciare Roma, dove vivono insieme da 12 anni, per trasferirsi a Berlino. Un film che nelle settimane scorse ha fatto incetta di riconoscimenti al Milano Film Festival e che la prossima settimana sarà al festival di Rio de Janeiro, mentre il trailer su YouTube e Vimeo in due settimane è stato visto oltre 25mila volte.</p>
    <graphic src="https://img.youtube.com/vi/NnyFhSi5tPc&lt;/p&gt;&#10;&lt;p&gt;/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>“Volevamo presentare un paese vivo e appassionato, diverso da quello dei farabutti che infestano la politica”, spiega Luca. “E’ importante dare un messaggio di positività e speranza ai giovani, visto che quelli della nostra età, sui quarant’anni, sono spacciati”. La loro generazione degli ‘anta’ infatti, secondo i due autori, è ormai fuori dai giochi: oppressa dai baroni che non lasciano la poltrona, non avranno mai accesso al potere e a un vero riscatto. “Questo paese è un gerontocomio”, prosegue il regista. “Negli ultimi tre anni abbiamo visto tanti nostri amici lasciare l’Italia. Alcuni sono andati a Londra, altri in Nuova Zelanda e Germania. Oggi però, <hi rend="#b">Berlusconi</hi> è al tramonto e le cose stanno cambiando. Certo, questo non significa la fine del berlusconismo perché cambiare cultura e mentalità richiede tempo. Per questo abbiamo voluto raccontare l’Italia che normalmente non viene rappresentata. Né al Tg1 né nelle fiction”.</p>
    <p>Luca e Gustav, già registi del documentario <ref target="http://www.suddenlylastwinter.com/ ">sui DICO “Improvvisamente l’inverno scorso”</ref>, iniziano il loro viaggio alla Fiat di Settimo Torinese, con gli operai che vivono con mille euro al mese e il mutuo da pagare. Poi incontrano gli ex dipendenti oggi disoccupati e in cassa integrazione della Bialetti, brand del ‘made in Italy’, che ha deciso di delocalizzare tutta la produzione in Romania. Con <hi rend="#b">Carlo Petrini</hi> di SlowFood smontano il luogo comune della cucina italiana, che “non è la migliore del mondo”, e scendono fino a Rosarno per documentare le condizioni di sfruttamento in cui versano gli immigrati. Eppure a questi squarci drammatici drammi fanno da contraltare gli imprenditori che lottano in Calabria e sfidano la ‘ndrangheta, la società civile che denuncia l’abusivismo edilizio ed è impegnata nell’antimafia. E oltre a questi segnali di reazione, i due registi intravedono negli avvenimenti politici degli ultimi mesi la volontà degli italiani di voltar pagina.</p>
    <p>“La vittoria di <hi rend="#b">Pisapia</hi> e <hi rend="#b">De Magistris</hi> è stata un segnale di forte cambiamento dal basso, insieme alla valanga di sì per il referendum e alla manifestazione di ‘Se non ora, quando?’”, osserva Luca. “Certo, ci sono problemi strutturali. L’affitto a Berlino costa un terzo rispetto a Roma, siamo il paese europeo con meno laureati e un italiano su quattro è a rischio povertà”, osserva. “Eppure tanti dei nostri amici che sono partiti, all’inizio erano entusiasti delle metro che circolavano di notte e dei sussidi statali. Poi hanno affievolito l’energia iniziale”. Complice un sentimento di malinconia legato al calore umano, agli amici e alla cultura che potevano ritrovare solo in Italia.</p>
    <p>“Ho vissuto tra Roma e New York per cinque anni – conclude Luca – . Vivevo bene dal punto di vista economico, ma sentivo che mancava la convivialità italiana”. Per Gustav è stato lo stesso: ha trascorso gli anni dell’università tra Vienna e Londra, poi si è trasferito nella Capitale per scrivere la tesi ed è rimasto. Vivere in Italia oggi non è facile secondo i due registi, ma il cambiamento è alle porte. E per averlo bisogna reagire: “Quello che i giovani devono fare è smettere di sottostare alle cattive abitudini imposte da chi vuole ancora rimanere al comando. Bisogna dire no al lavoro gratuito, rifiutarsi di firmare a nome di un professore un articolo scritto di proprio pugno. Basta farsi fottere da questa classe di vecchi al potere”. Messaggio per i trentenni: visto che dal basso le cose stanno cambiando, “non lasciate il paese o il vostro posto ve lo occuperà chi volete combattere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>