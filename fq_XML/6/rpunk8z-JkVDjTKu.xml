<doc sitename="Il Fatto Quotidiano" title="San Raffele, suicida il vice di don VerzèIl suo avvocato: &quot;Non era indagato&quot; - Il Fatto Quotidiano" author="RQuotidiano" date="2011-07-18" url="http://www.ilfattoquotidiano.it/2011/07/18/milano-il-braccio-destro-di-don-verze-al-san-raffaele-si-e-suicidato/146136/" hostname="ilfattoquotidiano.it" description="L’ex vicepresidente del SanRaffaele, Mario Cal, si è suicidato con un colpo di pistola nel suo ufficio all’interno dell’ospedale milanese, dove lavorava da circa trent’anni. Trevigiano, 71 anni, nei giorni scorsi era stato ascoltato dalla procura di Milano in relazione al buco da oltre un miliardo di euro nei conti del gruppo. Il numero due …" categories="Cronaca" tags="Don Verzè;Mario Cal;Milano;San Raffaele;Silvio Berlusconi" fingerprint="efce7ffead4b5044">
  <main>
    <head rend="h1">San Raffele, suicida il vice di don Verzè<lb/>Il suo avvocato: “Non era indagato”</head>
    <p>L’ex vicepresidente del SanRaffaele, <hi rend="#b">Mario Cal</hi>, si è suicidato con un colpo di pistola nel suo ufficio all’interno dell’ospedale milanese, dove lavorava da circa trent’anni. Trevigiano, 71 anni, nei giorni scorsi era stato ascoltato dalla procura di Milano in relazione al buco da oltre un miliardo di euro nei conti del gruppo. Il numero due del fondatore don <hi rend="#b">Luigi Verzè</hi> è stato negli ultimi anni l’anima finanziaria del San Raffaele e della <hi rend="#b">Fondazione Monte Tabor</hi>, il protagonista di investimenti milionari in tutto il mondo, a volte azzardati. Pochi mesi fa, don Verzè lo aveva definito “un amico fraterno”.</p>
    <p>“Cal non era indagato, i magistrati milanesi lo hanno sentito soltanto come persona informata sui fatti”, ha detto il suo avvocato <hi rend="#b">Rosario Minniti</hi>, “e il San Raffaele non è coinvolto in alcuno scandalo finanziario”. Secondo Minniti, il colloquio con il pm <hi rend="#b">Luigi Orsi</hi> ha riguardato semplicemente “la crisi finanziaria” dell’ente ospedaliero.</p>
    <p>Il manager si è sparato con una calibro 38 regolarmente detenuta, dopo essere arrivato in ufficio per raccogliere gli effetti personali, visto che era dimissionario. Dopo aver salutato la segretaria, ha chiuso la porta e si è sentito il colpo. L’ex vice presidente ha lasciato due lettere, una destinata alla moglie e una alle sue segretarie. Poche righe ciascuna in cui non ci sarebbe riferimento, secondo le prime informazioni, alle vicende dell’ospedale, ma solo parole di commiato.</p>
    <p>Sembrano destinati a diradarsi, invece, i dubbi sul ritrovamento della pistola, rinvenuta in un sacchetto di plastica lontano dal corpo di Cal. Secondo la prima ricostruzione, a spostare l’arma sarebbe stato un inserviente della struttura. L’uomo sarà sentito dai pm.</p>
    <p>Poche parole intanto sono arrivate dalla struttura medica: “Mario Cal è deceduto alle ore 10.57 presso il pronto soccorso dell’ospedale San Raffaele, dove era stato portato alle ore 10.21”, afferma in un comunicato il primario dell’emergenza <hi rend="#b">Michele Carlucci</hi>. “E’ stato immediatamente rianimato”, continua, “le sue condizioni sono apparse subito critiche ci sono stati periodi di stabilizzazione dei parametri vitali, tuttavia Cal è deceduto”.</p>
    <p>“Non era preoccupato per l’inchiesta giudiziaria, ma per i debiti accumulati dal San Raffaele, che non aveva mezzi per far fronte al pagamento dei creditori”, ha dichiarato l’avvocato Minniti. Anche se pochi giorni fa<ref target="http://www.ilfattoquotidiano.it/2011/07/15/san-raffaele-tutte-le-deleghe-allimputato-giuseppe-profiti/145641/"> è entrato in carica un nuovo consiglio d’amministrazione</ref>, guidato da <hi rend="#b">Giuseppe Profiti</hi> del Bambin Gesù di Roma, sostenuto dal Vaticano e da un nutrito pool di banche.</p>
    <p>Negli anni Novanta, Mario Cal era stato coinvolto in due inchieste del filone Mani pulite: quella sui terreni venduti sottocosto dall’ente assistenziale Ipab, guidato dal socialista Matteo Carriera, e per una storia di corruzione alla Guardia di finanza, per ordine dell’allora magistrato <hi rend="#b">Antonio Di Pietro</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>