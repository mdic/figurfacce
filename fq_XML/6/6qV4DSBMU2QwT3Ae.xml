<doc sitename="Il Fatto Quotidiano" title="'Onorevoli redditi' pubblicati in Rete: Berlusconi, Alfano e Bossi dicono no - Il Fatto Quotidiano" author="RQuotidiano" date="2012-07-09" url="http://www.ilfattoquotidiano.it/2012/07/09/onorevoli-redditi-pubblicati-in-rete-berlusconi-alfano-e-bossi-dicono-no/287928/" hostname="ilfattoquotidiano.it" description="Berlusconi e Alfano hanno detto no. Bersani, Casini, Di Pietro e Fini, invece, hanno fatto il contrario. Mancano solo i leader del Popolo della Libertà (il Cavaliere è da sempre il più ricco di tutti, con un ‘tesoro’ annuale di 48 milioni di euro) tra i big dei partiti che hanno dato il loro assenso …" categories="Politica" tags="Angelino Alfano;Fabrizio Cicchitto;Gianfranco Fini;Pier Ferdinando Casini;Pier Luigi Bersani;Redditi Online;Silvio Berlusconi;Umberto Bossi" fingerprint="d65f578e9b04335">
  <main>
    <head rend="h1">‘Onorevoli redditi’ pubblicati in Rete: Berlusconi, Alfano e Bossi dicono no</head>
    <p>Dopo il pressing dei deputati radicali eletti nel Pd, in aumento il numero dei parlamentari che hanno acconsentito a render noto il proprio 740 on line. Metà del vecchio governo ha detto no: oltre a B. e al segretario del Pdl, 'sconosciuti' i guadagni di La Russa, Tremonti e di altri colonnelli</p>
    <graphic src="https://st.ilfattoquotidiano.it/wp-content/uploads/2012/07/berlusconi-alfano-interna.png"/>
    <p><hi rend="#b">Berlusconi</hi> e <hi rend="#b">Alfano</hi> hanno detto no. Bersani, Casini, Di Pietro e Fini, invece, hanno fatto il contrario. Mancano solo i leader del Popolo della Libertà (il Cavaliere è da sempre il più ricco di tutti, con un ‘tesoro’ annuale di 48 milioni di euro) tra i big dei partiti che hanno dato il loro assenso alla pubblicazione, sui siti di Camera e Senato, della propria dichiarazione dei redditi. Le dichiarazioni (su supporto cartaceo), pur consultabili da tutti presso il Servizio delle prerogative, delle immunità parlamentari e del contenzioso (a Palazzo della Sapienza, in Corso Rinascimento a Roma) sono state pubblicate online in nome di una maggior trasparenza, dopo il pressing dei deputati radicali eletti nel Pd.</p>
    <p>All’iniziativa, naturalmente su base volontaria, hanno aderito il presidente dell’Assemblea di Montecitorio e leader di Fli <hi rend="#b">Gianfranco Fini</hi>, il segretario del Pd <hi rend="#b">Pier Luigi Bersani</hi>, il leader dell’Udc <hi rend="#b">Pier Ferdinando Casini</hi> e quello dell’Idv <hi rend="#b">Antonio Di Pietro</hi>, oltre al neo segretario leghista <hi rend="#b">Roberto Maroni</hi>. Oltre a Berlusconi e Alfano, inoltre, manca all’appello anche l’ex leader del Carroccio Umberto Bossi.</p>
    <p>Presenti, al contrario, tutti i sei deputati radicali del Pd che avevano condotto una battaglia parlamentare perché i redditi dei parlamentari fossero consultabili in rete: trattasi di <hi rend="#b">Rita Bernardini</hi>, <hi rend="#b">Marco Beltrandi</hi>, <hi rend="#b">Maria Antonietta Farina Coscioni</hi>, <hi rend="#b">Matteo Mecacci</hi>, <hi rend="#b">Maurizio Turco</hi> ed <hi rend="#b">Elisabetta Zamparutti</hi>. A Montecitorio, tra i presidenti dei gruppi, ci sono più sì che no: online, infatti, sono i redditi di <hi rend="#b">Benedetto Della Vedova</hi> (Fli), <hi rend="#b">Massimo Donadi</hi> (Idv), <hi rend="#b">Dario Franceschini</hi> (Pd), <hi rend="#b">Silvano Moffa</hi> (Popolo e territorio) e di<hi rend="#b"> Gian Luca Galletti</hi> (Udc). Non hanno dato l’assenso, almeno per ora, il capogruppo del Pdl <hi rend="#b">Fabrizio Cicchitto</hi>, il presidente dei deputati della Lega <hi rend="#b">Gianpaolo Dozzo</hi> e il presidente del gruppo Misto <hi rend="#b">Siegfried Brugger</hi>, della Svp. Tra i big, hanno detto di sì alla pubblicazione in rete dei redditi anche <hi rend="#b">Massimo D’Alema</hi> e la vice presidente della Camera <hi rend="#b">Rosy Bindi</hi>.</p>
    <p>Risultato simile al Senato, dove sono cinque quelli che hanno acconsentito alla pubblicazione e 3 quelli che hanno detto no. Rispetto alla Camera, però, diversa la provenienza politica degli assensi: presenti in Rete i redditi del capogruppo di Coesione nazionale <hi rend="#b">Pasquale Viespoli</hi>, del presidente dei senatori del Pd <hi rend="#b">Anna Finocchiaro </hi>e quello dei senatori del Pdl <hi rend="#b">Maurizio Gasparri</hi>, il presidente dei senatori dipietristi <hi rend="#b">Felice Belisario</hi>, il capogruppo Udc <hi rend="#b">Gianpiero D’Alia</hi>.</p>
    <p>Non disponibili sul sito di Palazzo Madama, invece, i redditi del capogruppo del Carroccio <hi rend="#b">Federico Bricolo</hi>, quelli di <hi rend="#b">Giovanni Pistorio</hi>, presidente del gruppo Misto, e quelli del presidente dei senatori del Terzo Polo e leader di Alleanza per l’Italia <hi rend="#b">Francesco Rutelli</hi>, che però ogni tre mesi pubblica la propria situazione patrimoniale e il saldo dell’estratto conto sul suo profilo <hi rend="#b">Facebook</hi>.</p>
    <p>Fra quanti, alla Camera, hanno dato l’ok per la pubblicazione in rete dei redditi anche alcuni ex ministri del governo Berlusconi, come <hi rend="#b">Franco Frattini</hi> e<hi rend="#b"> Renato Brunetta</hi>, mentre, almeno per ora, non compare la dichiarazione dei redditi dell’ex ministro dell’Economia <hi rend="#b">Giulio Tremonti</hi> e dell’ex titolare della Difesa<hi rend="#b"> Ignazio La Russa</hi>. Il numero dei deputati che ha dato il via libera alla pubblicazione dei dati patrimoniali on line è comunque in aumento, dai 205 di febbraio, infatti, gli ‘onorevoli redditi’ in rete sono passati ai 253 di giugno. Quanto al governo, Monti ha imposto per tutti, se stesso compreso, la pubblicazione on line dei redditi. E così è stato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>