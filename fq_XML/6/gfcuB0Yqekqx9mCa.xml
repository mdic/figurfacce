<doc sitename="Il Fatto Quotidiano" title="Ruby ter, la difesa di Berlusconi: &quot;Va assolto. Parte offesa di tentativi di estorsione. Volontà di ricatto da parte delle ragazze&quot; - Il Fatto Quotidiano" author="F Q" date="2022-10-17" url="https://www.ilfattoquotidiano.it/2022/10/17/ruby-ter-la-difesa-di-berlusconi-va-assolto-parte-offesa-di-tentativi-di-ricatto-dichiarazioni-di-imane-fadil-non-realistiche/6841358/" hostname="ilfattoquotidiano.it" description="Ruby ter, la parola alla difesa di Silvio Berlusconi. &quot;Va assolto. Parte offesa di tentativi di ricatto&quot;" categories="Giustizia" tags="Caso Ruby;Corruzione in Atti Giudiziari;Processo Ruby;Ruby;Silvio Berlusconi" fingerprint="edb810117842c023">
  <main>
    <head rend="h1">Ruby ter, la difesa di Berlusconi: “Va assolto. Parte offesa di tentativi di estorsione. Volontà di ricatto da parte delle ragazze”</head>
    <graphic src="https://st.ilfattoquotidiano.it/wp-content/uploads/2022/10/05/ruby-1-690x362.jpg"/>
    <p>L’accusa di corruzione “demolita” dallo stesso Tribunale, la ricostruzione di <hi rend="#b">Imane Fadil</hi> “non realistica né credibile” e poi i tentativi di ricatto da parte delle ragazze presenti agli eventi ad Arcore. <ref target="https://www.ilfattoquotidiano.it/2022/05/25/ruby-ter-la-procura-chiede-6-anni-per-silvio-berlusconi-e-per-5-per-karima-ruby-el-mahroug/6604081/">A 5 mesi dalla requisitoria della procura di Milano</ref>, la parola passa alla difesa di <hi rend="#b">Silvio Berlusconi</hi>, imputato nel processo Ruby ter assieme ad altre 28 persone tra cui numerose giovani donne accusate di aver mentito in cambio di denaro su quanto avveniva durante le cosiddette “cene eleganti”. Per Federico Cecconi, uno dei legali dell’ex premier, l’imputato “va assolto perché il fatto non sussiste”. Ma non solo nel processo il leader di Forza Italia sarebbe “parte offesa di tentativi di estorsione” per una sorta di “volontà di approfittamento” da parte delle giovani donne imputate con lui.</p>
    <p><hi rend="#b">L’ordinanza del Tribunale sulle testimonianze –</hi> È “forte, debordante, dirompente l’effetto dell’ordinanza” con cui i giudici della settima penale di Milano, lo scorso novembre,<ref target="https://www.ilfattoquotidiano.it/2021/11/03/ruby-ter-i-giudici-non-sono-utilizzabili-le-testimonianze-di-19-imputate-che-avevano-deposto-nei-processi-precedenti/6378061/"> hanno dichiarato “inutilizzabili” le dichiarazioni delle giovani testi nei processi sul caso Ruby,</ref> “sulla tenuta stagna degli elementi” portati dalla Procura per contestare l’accusa di corruzione in atti giudiziari, che viene così “demolita”. È la riflessione, all’inizio della sua arringa difensiva, dell’avvocato Federico Cecconi, uno dei legali dell’ex premier. “Noi non siamo certo privi di argomentazioni forti sul punto della <hi rend="#b">estraneità all’imputazione</hi> del dottor Berlusconi”, ha chiarito Cecconi, precisando, però, che la sua discussione non poteva non partire proprio dall’ordinanza del collegio presieduto da Marco Tremolada che nel corso del processo ha in sostanza ‘cancellato’ le dichiarazioni delle giovani, che avrebbero detto il falso nei processi. E ciò, per la difesa, ha influito in modo “dirompente” anche sul reato di corruzione collegato. Quell’ordinanza, infatti, ha spiegato l’avvocato, “dice in modo insuperabile che tutte le odierne coimputate di Berlusconi almeno dalla primavera del 2012” <hi rend="#b">andavano già indagate per presunta corruzione e quindi dovevano essere sentite nei processi come testi con l’assistenza di avvocati</hi>. E se ora vengono meno le presunte false testimonianze, secondo la difesa, viene meno anche l’imputazione di corruzione. “Con questa ordinanza non solo viene meno la falsa testimonianza, ma anche la corruzione in atti giudiziari”, ha concluso il legale.</p>
    <p>Nella prima parte della sua arringa Cecconi si è concentrato su quell’ordinanza del 3 novembre 2021 con cui, in sostanza, per la difesa i giudici hanno spazzato via le accuse del processo. All’inizio dell’intervento Cecconi ha voluto “ringraziare anche i pm” per la “massima forma di rispetto di ruoli” che c’è stata nel processo, e i giudici “per la vostra guida sempre autorevole e equilibrata”. E ha ricordato anche <hi rend="#b">Niccolò Ghedini,</hi> storico legale del Cavaliere di recente scomparso: “Un grande collega e un caro amico”. Poi, è passato a spiegare che la richiesta della Procura di “revoca o modifica” dell’ordinanza dei giudici, formulata nella requisitoria, è “totalmente irricevibile”. Non è stata presentata nel dibattimento, ha fatto notare Cecconi, “perché non c’erano elementi per legittimarla”.</p>
    <p>Quella decisione presa nel processo dai giudici ha stabilito che le ragazze, almeno dal 21 marzo 2012, era “indagate sostanziali”, andavano già iscritte nel registro degli indagati e dovevano essere testimoni nel Ruby e nel Ruby bis come indagate in procedimento connesso. E se ora per queste iscrizioni non avvenute sono state ‘cancellate’ le loro dichiarazioni, quelle giovani non possono essere ritenute i pubblici ufficiali, “nemmeno per un minuto, nemmeno per un’ora”, corrotti dall’ex premier, che per l’accusa l’avrebbe pagate in cambio del loro silenzio. Per Berlusconi la Procura ha chiesto una condanna a 6 anni e 10 milioni di euro di confisca. Cecconi ha fatto anche presente che la difesa Berlusconi <hi rend="#b">ha “rinunciato a più di 90 testi rispetto a quelli in lista, questo a chi dice che il nostro è stato un atteggiamento dilatorio per sfuggire al processo</hi>“. “C”è una prospettazione disperata da parte dei pm che cercano in tutti i modi di trovare una alternativa per respingere questa ordinanza” ha detto il legale. Cadono le false testimonianze e, in pratica, cade anche la corruzione, per la difesa di Berlusconi, che a supporto, così come avevano fatto i giudici, ha citato anche la sentenza Mills (di cui Cecconi è stato avvocati, ndr) sul punto giuridico affrontato.</p>
    <p><hi rend="#b">“Processo per pubblici proclami” –</hi> Cecconi ha anche affermato che questo processo, in cui sono imputate altre 28 persone, è di fatto “un processo al Dottor Berlusconi. Qui siamo di fronte a un processo per corruzione per ‘pubblici proclami’ perché lo stesso Berlusconi ha detto, anche in epoca non sospetta, che procedeva ad aiutare le giovani. Gli elementi di portata indiziaria dell’accusa, globalmente considerati e anche uno per uno analizzati, sono del tutto inidonei a ritenere provata aldilà di ogni ragionevole dubbio la penale responsabilità del dottor Berlusconi”, ha chiarito il difensore, facendo presente che non c’è reato se “la dazione o altra utilità” viene corrisposta per “<hi rend="#b">una causa alternativa lecita</hi>“. E la difesa di Berlusconi ha sempre sostenuto, come lo stesso leader di FI, di aver versato soldi alle ragazze per risarcirle per lo scandalo mediatico che si era creato col caso Ruby. Per la difesa, poi, la Procura “non è stata precisa e rigorosa nell’individuare” il momento del presunto accordo corruttivo tra il leader di Fi e le giovani ex ospiti delle serate di Arcore. “Non vi è nemmeno un germoglio dell’accordo corruttivo”, ha detto Cecconi, riferendosi agli indizi portati dai pm.</p>
    <p><hi rend="#b">Le dichiarazioni di Imane Fadil –</hi> Non è “realistica né credibile la ricostruzione” di vari episodi citati da Imane Fadil, una delle testimoni dell’accusa morta nel 2019, nelle sue dichiarazioni rese ai pm nel 2015 secondo Cecconi. “Mi dolgo con la dovuta pietas per la morte di questa giovane”, ha spiegato Cecconi, chiarendo, però, che la difesa si duole “<hi rend="#b">anche per non averla potuta contro-esaminare nel processo</hi>” su quelle dichiarazioni per “precisazioni e chiarimenti”. Anche le dichiarazioni “di natura meramente indiziaria di Fadil portate dai pm”, per Cecconi, sono “del tutto inidonee a dare dimostrazione dell’esistenza dell’accordo illecito” tra il Cavaliere e le ragazze per presunti versamenti in cambio del silenzio. In merito ad alcuni passaggi dei verbali di Fadil, tra cui quelli relativi ad un incontro con un siriano che avrebbe minacciato la giovane, Cecconi ha messo in luce che “i processi hanno già dimostrato che di soggetti approfittatori, che hanno cercato di avvicinarsi e fare biecamente business millantando contatti con Berlusconi, ve ne sono tanti”. Ha fatto riferimento, poi, alla “dimostrazione plastica di una volontà di approfittamento” e a “<hi rend="#b">meccanismi estorsivi</hi>“. Tra gli altri elementi contrastati dalla difesa anche le dichiarazioni, valorizzate dai pm, di <hi rend="#b">Marysthell Polanco</hi>, ex fedelissima delle serate di Arcore, rilasciate in un’intervista ad una giornalista inglese.</p>
    <p><hi rend="#b">“Tentativi di ricatto” –</hi> Gli “screenshot” delle giovani ex ospiti delle serate di Arcore, r<hi rend="#b">iunite in una chat da settembre 2014 e in cui parlavano di fare pressing per chiedere soldi a Berlusconi</hi>, non hanno “valenza” per il reato di corruzione in atti giudiziari, ma “possono al più e alla peggio” valere come un tentativo di “ricatto” ai danni dell’ex premier “parte offesa”, che da parte dei pm “non si è mai voluto fare oggetto di accertamento”. Cecconi ritiene che “vi è stata una non condivisibile in termine etici e probabilmente rilevante in termini penalistici<hi rend="#b"> forma di approfittamento</hi>” nei confronti di Berlusconi. Per il legale non ci sono prove di accordi corruttivi tra il Cavaliere e le ragazze, per soldi in cambio del silenzio, e che anzi dagli atti delle indagini sul Ruby ter emergono “divagazioni” e ha citato in particolare quelle chat tra le ragazze e alcuni nomi tra cui Barbara Guerra, le gemelle De Vivo e Marysthell Polanco. Con quelle forme “scomposte” di pressione, secondo il difensore, c’è la “possibilità che alcune di queste persone, evidentemente non così amiche di Berlusconi, <hi rend="#b">hanno pensato di poter individuare una forma di speculazione ai danni di Berlusconi al fine di incamerare somme di denaro</hi>“. In questo passaggio dell’arringa il legale ha letto pure alcune frasi intercettate di Nicole Minetti (non imputata in questo processo). L’ex premier, ha ribadito il difensore, avrebbe versato soldi alle giovani “come ristoro” per lo scandalo mediatico. La difesa ha ricordato che anche “un ispettore di polizia giudiziaria”, sentito come teste dell’accusa, ha riferito che da quelle chat era “emersa la volontà di ricatto”. E ha ricordato che a Monza è in corso un processo a carico di <hi rend="#b">Giovanna Rigato</hi> (imputata anche nel Ruby ter) per una presunta tentata estorsione da un milione di euro ai danni del leader di Fi. Processo con udienza fissata per domani nella quale l’ex premier avrebbe dovuto testimoniare come parte civile. Attraverso il legale Salvatore Pino, però, Berlusconi ha depositato un’istanza di rinvio per legittimo impedimento per impegni politici.</p>
    <p><hi rend="#b">“Va assolto” –</hi> Dal settembre 2013 è emerso, poi, come “nitido in capo a Barbara Guerra il meccanismo ‘minaccia che ottieni”, ha spiegato ancora il legale nella parte della sua arringa in cui sta presentando nel processo “l’ipotesi alternativa” di un ex premier come “parte offesa” di tentativi di estorsione. Alla fine del 2013, ha chiarito la difesa, “da parte di alcune affiorano delle richieste legate alla minaccia, in caso contrario, di rendere <hi rend="#b">dichiarazioni alla stampa</hi>” e poi, dopo il deposito delle motivazioni della sentenza Ruby bis, “minacce sul recarsi di fronte a magistrati o investigatori”. Mai anche nei cosiddetti “files Guerra”, o negli atti in generale, “c’è un riferimento ad accordi illeciti” con Berlusconi. C’è invece una “progressione nelle richieste sempre più violente e dotate di elementi di opacità” e un “climax ascendente”.<lb/> Il leader di Fi già nell’ottobre 2012 nelle dichiarazioni spontanee nel processo Ruby aveva detto, ha aggiunto Cecconi, di aver aiutato le ragazze in difficoltà per la “vita e la carriera rovinate dall’impatto mediatico” della vicenda. Berlusconi va assolto dall’accusa di corruzione in atti giudiziari nel caso Ruby ter con la formula “<hi rend="#b">perché il fatto non sussiste</hi>“. L’arringa terminerà il 2 novembre con l’intervento dell’altro difensore, Franco Coppi.</p>
    <p><hi rend="#b">La generosità –</hi> Una generosità senza confine: Silvio Berlusconi ha elargito importanti somme di denaro non solo alle imputate, e in date antecedenti al processo, ma anche a persone mai entrare nel dibattimento Ruby ter. Lo sostiene, nella sua arringa, l’avvocato Federico Cecconi difensori del leader di Forza Italia imputato a Milano con l’accusa di corruzione in atti giudiziari.<lb/> “Importanti utilità economiche elargite – spiega il legale nella sua arringa in corso a Milano – ancora prima che si potesse parlare di un dibattimento”, e antecedenti il 2010 quando nessun giornalista aveva ancora conosciuto Ruby.<lb/> Nelle relazioni dei consulenti “si è data dimostrazioni che gli importi, parliamo di milioni, dal 1 gennaio 2006 al 2015” sono stati elargiti in “quantità superiori rispetto a quanto le imputate hanno ricevuto nel periodo successivo”, ma anche di come persone non coinvolte in aula abbiano ricevuto “danari e altre utilità omologhe rispetto agli attuali coimputati”. Quei bonifici mensili di 2.500 euro che per la procura di Milano sarebbero stati dati per pagare il silenzio delle ragazze, ripagano invece un “danno d’immagine” per chi è finito nel “tritacarne mediatico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>