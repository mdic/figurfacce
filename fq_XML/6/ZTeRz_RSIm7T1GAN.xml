<doc sitename="Il Fatto Quotidiano" title="Marta Fascina: &quot;Vi dico io come fermare la guerra in Ucraina&quot;. E riscrive la Storia: &quot;Berlusconi ha posto fine alla guerra fredda&quot;" author="F Q" date="2022-09-05" url="https://www.ilfattoquotidiano.it/2022/09/05/marta-fascina-vi-dico-io-come-fermare-la-guerra-in-ucraina-e-riscrive-la-storia-berlusconi-ha-posto-fine-alla-guerra-fredda/6791886/" hostname="ilfattoquotidiano.it" description="La deputata di Fi (e compagna dell'ex Cavaliere) all'attacco di Carfagna e Gelmini: &quot;Irriconoscenti nei confronti di chi le ha create&quot;" categories="Elezioni politiche 2022" tags="Guerra Russia Ucraina;Silvio Berlusconi" fingerprint="ab86112461023cb1">
  <main>
    <head rend="h1">Marta Fascina: “Vi dico io come fermare il conflitto in Ucraina”. E riscrive la Storia: “Berlusconi ha posto fine alla guerra fredda”</head>
    <graphic src="https://st.ilfattoquotidiano.it/wp-content/uploads/2022/09/05/berlusconi-fascina-1200-690x362.jpg"/>
    <p>I grandi del mondo avevano la soluzione a portata di mano ma non l’hanno sfruttata. Potevano far finire la <hi rend="#b">guerra in Ucraina</hi>, mettere d’accordo <hi rend="#b">Mosca</hi> e <hi rend="#b">Kiev </hi>nel giro di poco. Bastava telefonare a <hi rend="#b">Marta</hi><hi rend="#b">Fascina</hi>, deputata di Forza Italia e compagna del leader del partito <hi rend="#b">Silvio</hi><hi rend="#b">Berlusconi</hi>. “Mi occupo di Difesa e vi dico che il conflitto si può fermare” promette infatti un catenaccio del titolo con cui apre la prima pagina Libero. Nell’intervista viene chiesto a Fascina cosa si può fare per far finire questa guerra e la parlamentare risponde che il conflitto “deve portare a un sussulto di responsabilità da parte di ogni protagonista. Putin e Zelensky dovrebbero arrivare a sedersi a un tavolo unitamente a soggetti mediatori come l’Italia”. Sì, ma come? “La diplomazia deve prevalere – è la risposta fulminante di Fascina – Per scongiurare una catastrofe umanitaria, economica e geopolitica, bisogna assolutamente far prevalere la diplomazia”. Sì, ma come? Non si sa, qui il ragionamento si conclude.</p>
    <p>Quasi quasi servirebbe Berlusconi, insomma: “Mi risulta davvero difficile individuare un ordine di importanza tra gli innumerevoli successi ottenuti dal presidente Berlusconi nella sua veste di politico – dice Fascina – Aumento delle<hi rend="#b"> pensioni minime</hi>, abolizione dell’Ici sulla prima casa, <hi rend="#b">accordo Nato-Russia</hi> a Pratica di Mare, che ha posto di fatto<hi rend="#b"> fine alla guerra fredda</hi>, riduzione drastica dell’immigrazione clandestina attraverso accordi con i Paesi del Nord Africa, riduzione della pressione fiscale sotto il 40% (mentre oggi supera il 43%),divieto di fumo nei locali pubblici, abolizione della leva obbligatoria. Potrei continuare a lungo… Il nostro presidente ha raggiunto risultati, in tutti i campi nei quali si è cimentato, che nessun altro premier ha mai conseguito”.</p>
    <p>Mentre gli ambasciatori di tutto il mondo prendono appunti, Fascina si occupa anche della politica interna e in particolare della vita interna di Forza Italia, che nelle ultime settimane ha perso parecchi pezzi da novanta in forma di protesta nei confronti del partito che non ha dato la fiducia a Draghi in Parlamento: <hi rend="#b">Mariastella Gelmini</hi> e <hi rend="#b">Mara Carfagna</hi> (approdate in Azione) e <hi rend="#b">Renato Brunetta</hi>. “Sono stata la prima firmataria, in questa legislatura, di una proposta di legge di revisione costituzionale finalizzata a <hi rend="#b">impedire i cambi di casacca parlamentari</hi>. Chi è eletto sotto le insegne di un partito e poi, per ragioni più o meno comprensibili, decide di <hi rend="#b">cambiare idea</hi>, deve avere il<hi rend="#b"> coraggio di dimettersi</hi> e di lasciare il Parlamento. Non è possibile assistere a fenomeni di transumanza che altro non fanno che ingrossare il solco che divide elettori ed eletti incidendo negativamente anche sulla fiducia nei confronti della politica”. Fin qui tutto bene, se non fosse che in questo caso è finita la legislatura e quindi le dimissioni sarebbero state inutili.</p>
    <p>Poi però la deputata azzurra centra il punto: “Mi lasci dire che i personaggi da lei richiamati hanno per anni ricevuto <hi rend="#b">prebende</hi> e <hi rend="#b">incarichi apicali</hi> nel partito e nelle istituzioni grazie al presidente Berlusconi e ciononostante, oltre all’incoerenza e al <hi rend="#b">tradimento</hi> del patto elettorale, hanno manifestato anche una <hi rend="#b">grave irriconoscenza</hi> umana e politica nei confronti di chi li ha politicamente creati. Queste persone oggi sono candidate con partiti guidati da ex segretari del Pd o europarlamentari eletti sotto le insegne del Pd. Dunque ogni voto dato loro è un voto regalato alla sinistra”.</p>
    <p>Quanto al programma il repertorio è pronto-uso, più o meno da trent’anni: “Contro l’<hi rend="#b">oppressione fiscale</hi>, l’<hi rend="#b">oppressione giudiziaria</hi>, l’<hi rend="#b">oppressione burocratica</hi>, mali atavici che affliggono la nostra società e che solo una forza moderata, equilibrata, riformista e liberale, atlantista ed europeista come la nostra può sanare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>