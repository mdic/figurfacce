<doc sitename="Il Fatto Quotidiano" title="Berlusconi: &quot;Sono l'unico al mondo ad avere presieduto G7, G8 e G20&quot;. Ma non è vero - Il Fatto Quotidiano" author="F Q" date="2022-12-27" url="https://www.ilfattoquotidiano.it/2022/12/27/berlusconi-sono-lunico-al-mondo-ad-avere-presieduto-g7-g8-e-g20-ma-non-e-vero/6918198/" hostname="ilfattoquotidiano.it" description="Il leader di Forza Italia Silvio Berlusconi torna ad autoincensarsi e lo fa in occasione di una lunga intervista dalle pagine di Repubblica. Parlando del suo ruolo nell’attuale maggioranza di governo e delle sue possibili ambizioni future ripercorre i successi della sua carriera politica, dell’avere avuto il “privilegio” di essere alla guida d’Italia “per 10 …" categories="Politica" tags="Silvio Berlusconi" fingerprint="f9a3f835514b5311">
  <main>
    <head rend="h1">Berlusconi: “Sono l’unico al mondo ad avere presieduto G7, G8 e G20”. Ma non è vero</head>
    <graphic src="https://st.ilfattoquotidiano.it/wp-content/uploads/2022/12/27/20026431_large-1-690x362.jpg"/>
    <p>Il leader di <hi rend="#b">Forza Italia</hi><hi rend="#b">Silvio Berlusconi</hi> torna ad autoincensarsi e lo fa in occasione di una lunga intervista dalle pagine di <hi rend="#i">Repubblica</hi>. Parlando del suo ruolo nell’attuale maggioranza di governo e delle sue possibili ambizioni future ripercorre i successi della sua carriera politica, dell’avere avuto il “privilegio” di essere alla guida d’Italia “per 10 anni” ma soprattutto del suo <hi rend="#b">record</hi> a livello internazionale: “Sono l’<hi rend="#b">unico</hi> leader politico al mondo ad aver presieduto il <hi rend="#b">G7</hi>, il <hi rend="#b">G8</hi> e il <hi rend="#b">G20</hi>“. Ma, come fa notare <hi rend="#i">Pagella Politica</hi>, questa affermazione di Berlusconi è <hi rend="#b">falsa</hi>. Non solo perché altri leader hanno avuto il privilegio di presiedere i tre summit ma, soprattutto, l’ex presidente del Consiglio <hi rend="#b">non ha mai guidato un G20</hi>.</p>
    <p>Per quanto riguarda il<hi rend="#b"> Gruppo dei Sette</hi> maggiori Stati economicamente avanzati del pianeta, Silvio Berlusconi vanta la presidenza di turno del <hi rend="#b">1994</hi> del summit tenutosi a <hi rend="#b">Napoli</hi>. Dal 1997 al 2014 agli stati del G7 (Canada, Francia, Germania, Giappone, Italia, Regno Unito e Stati Uniti d’America) viene aggiunta anche la Russia diventando così G8. In questo caso il leader di Forza Italia ne presiede due: il tanto noto e contestato <hi rend="#b">G8 di Genova</hi> del<hi rend="#b"> 2001</hi> e il summit a <hi rend="#b">L’Aquila</hi> nel<hi rend="#b"> 2009</hi>.</p>
    <p>Se fin qui tutto è vero, la frase di Berlusconi si sgretola quando cita il <hi rend="#b">G20</hi>: lui, infatti, non ha mai presieduto nessun forum dei leader dei 19 paesi più industrializzati del mondo (con l’aggiunta dell’Unione europea). Fondato nel 1999, il G20 era inizialmente un summit che riuniva i ministri delle finanze e i governatori delle banche centrali degli Stati partecipanti. Solo nel 2008 è diventato un forum tra Capi di Stato e di Governo. Ma Berlusconi, come detto, non lo ha mai presieduto. Unico presidente del Consiglio italiano ad avere avuto questo onore è stato <hi rend="#b">Mario Draghi</hi> nell’ottobre del <hi rend="#b">2021</hi> quando ha ospitato a <hi rend="#b">Roma</hi> i rappresentanti del <hi rend="#b">Gruppo dei venti</hi>. Quindi non solo l’affermazione di Berlusconi è errata, in più ci sono <hi rend="#b">due leader</hi> che hanno davvero presieduto tutti e tre i summit: sono lo statunitense<hi rend="#b"> George W. Bush</hi> e la tedesca <hi rend="#b">Angela Merkel</hi>. Berlusconi, pertanto, o ricorda male o dice semplicemente il falso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>