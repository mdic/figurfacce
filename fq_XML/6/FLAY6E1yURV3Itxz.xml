<doc sitename="Il Fatto Quotidiano" title="&quot;Subito le primarie regionali&quot; Prodi detta la linea al Pd - Il Fatto Quotidiano" author="Davide Turrini" date="2011-06-28" url="http://www.ilfattoquotidiano.it/2011/06/28/subito-le-primarie-regionali-prodi-detta-la-linea-al-pd/128755/" hostname="ilfattoquotidiano.it" description="“Non è un caso che in ogni competizione elettorale si moltiplichino le lamentele sulle candidature a cui i cittadini sono chiamati a dare il proprio voto perché si sentono espropriati," categories="Emilia Romagna" tags="Antonio Di Pietro;Bologna;Democrazia;Modena;Nichi Vendola;Porcellum;Reggio Emilia;Regione Emilia Romagna;Regioni;Romano Prodi;Silvio Berlusconi;Stefano Bonaccini" fingerprint="9d2eb02c1f8e7aab">
  <main>
    <head rend="h1">“Subito le primarie regionali” <lb/> Prodi detta la linea al Pd</head>
    <p><ref target="http://www.ilfattoquotidiano.it/wp-content/uploads/2011/06/prodiiirulloer.jpg"/>“Non è un caso che in ogni<graphic src="http://www.ilfattoquotidiano.it/wp-content/uploads/2011/06/prodiiirulloer.jpg" title="prodiiirulloer"/></p>
    <p><hi rend="#b">competizione elettorale</hi>si moltiplichino le lamentele sulle candidature a cui i cittadini sono chiamati a dare il proprio voto perché si sentono espropriati, nelle loro scelte, da decisioni che vengono prese con criteri assolutamente arbitrari e non comprensibili”. Le parole sono di</p>
    <p><hi rend="#b">Romano Prodi</hi>e lo spartito su cui risuona l’ennesimo monito di</p>
    <p><hi rend="#b">“democrazia dal basso”</hi>è quello delle</p>
    <p><hi rend="#b">primarie</hi>.</p>
    <p>Prodi non si riferisce <hi rend="#b">alle primarie nazionali</hi> per la scelta del leader del centrosinistra, dibattito che da ieri è tornato ad accendersi infuocato tra <hi rend="#b">Vendola e Di Pietro con in mezzo l’utile silenzio del Pd</hi>. Il professore parla di<hi rend="#b"> primarie regionali</hi>. Ovvero della possibilità di selezionare i candidati che diventeranno lista “bloccata” alle prossime (tra tre mesi, un anno, due anni?) elezioni per il rinnovo di Camera e Senato.</p>
    <p>Anche se, sulla testa dell’intero schieramento del centrosinistra, <hi rend="#b">pesa il macigno del famigerato “porcellum”</hi>: la legge elettorale approvata nel 2005 che <hi rend="#b">abolisce i collegi elettorali uninominali e il voto di preferenza</hi>, a livello di circoscrizioni regionali.</p>
    <p><hi rend="#b">Un modo per aggirare il “porcellum” </hi>e ristabilire un legame tra territorio ed eletti è il tasto su cui l’ex presidente del consiglio, l’unico che ha <hi rend="#b">sconfitto Berlusconi due volte </hi>alle elezioni, batte e ribatte da tempo, rilanciando l’Emilia-Romagna come un “laboratorio della nuova classe dirigente del Pd”.</p>
    <p>“Mi rendo conto che tutto ciò <hi rend="#b">significa avere il coraggio di scontentare molti</hi> e avere la forza di scomporre e ricomporre il proprio elettorato”, continua Prodi, “ma comprendo anche che la crisi economica sta cambiando percezioni e mentalità.<hi rend="#b"> Essa rende più accettabili le proposte innovative e coraggiose che il centro-sinistra deve elaborare per essere ritenuto in grado di governare la nostra società</hi>. Un compito difficile, tutto in salita e, in una prima fase, addirittura contro corrente. Tuttavia chi non è capace di nuotare contro corrente non sarà mai in grado di risalire un fiume”.</p>
    <p>L’esperimento delle primarie per eleggere “dal basso” i candidati da inserire nel listino voluto dal “porcellum” non è una vera e propria novità in regione. Ad esempio nel <hi rend="#b">2006</hi>, nella provincia di<hi rend="#b"> Modena</hi> e di <hi rend="#b">Reggio Emilia</hi>, il Pd locale indisse una consultazione aperta ai propri iscritti per poi segnalare i vincitori alla segreteria regionale.</p>
    <p>“<hi rend="#b">Fu una sperimentazione che andò a buon fine</hi>”, racconta l’attuale segretario provinciale del Pd reggiano, <hi rend="#b">Roberto Ferrari</hi>, “a Reggio le primarie si svolsero in una giornata e si rivolsero agli iscritti del Pd per scegliere <hi rend="#b">un uomo e una donna</hi> da inserire nella lista regionale. Andarono a votare parecchie migliaia di persone. Oggi spero che questo modello venga preso in considerazione dalla segreteria regionale per studiarne un’applicazione in vista delle prossima tornata elettorale”.</p>
    <p>“Per quel che mi riguarda i partiti vengono votati per le idee e i programmi che propongono, ma di fronte a questa legge elettorale, come dice anche Prodi, dobbiamo assolutamente intervenire”, spiega <hi rend="#b">Stefano Bonaccini</hi>, <hi rend="#b">segretario regionale del Pd</hi>, “intanto voglio ricordare che <hi rend="#b">il Pd</hi> ha inventato le primarie per la scelta dei sindaci in molte amministrazioni. Tema, quello delle primarie, di cui molti parlano, anche tra i partiti del centrosinistra con cui siamo alleati, senza mai usarlo nel selezionare la propria classe dirigente o i nomi di chi concorrerà alle elezioni nazionali”.</p>
    <p>Frecciate di fuoco, quelle di Bonaccini ai propri alleati, anche se i problemi in casa propria non sembrano essere da meno: “Credo che <hi rend="#b">il Pd debba impegnarsi in una riforma che va nel solco delle primarie </hi>per almeno tre motivi: per le diverse <hi rend="#b">sensibilità culturali</hi> che compongono il nostro partito, per la variegata <hi rend="#b">rappresentanza territoriale</hi> che lo contraddistingue, per la presenza obbligatoria di <hi rend="#b">donne</hi> negli organi istituzionali dove si prendono decisioni amministrative”.</p>
    <p>Anche se i problemi all’apparenza insolubili rimangono sempre gli stessi: <hi rend="#b">quale metodo usare e in che tempi</hi>. “A livello di metodo, quindi di divisione dei collegi in cui eleggere i vari candidati provinciali, potremmo partire dalla riproposizione dei vecchi collegi del <hi rend="#b">“mattarellum”</hi>. Ad ogni modo nelle prossime settimane cominceremo a studiare un sistema per l’Emilia Romagna per poi presentarlo alla prossima assemblea regionale del Pd e <hi rend="#b">prendere una decisione al più presto</hi>”.</p>
    <p>“Dietro alle primarie regionali del Pd<hi rend="#b"> ci sono troppi supporter dell’ultimo minuto</hi>”, chiosa il professore <hi rend="#b">Gianfranco Pasquino</hi>, “l’importante però è provvedere ad una cosa. <hi rend="#b">Impedire la classica candidatura paracadutata dall’alto</hi>, una vera sciagura per il Pd che si può aggirare con un solo requisito, quello della <hi rend="#b">residenza nel collegio d’elezione </hi>del candidato”.</p>
    <p>La partita sembra essere ancora lunga e complicata. Ma il fischio d’inizio è già stato dato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>