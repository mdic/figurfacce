<doc sitename="Il Fatto Quotidiano" title="Il pregiudicato Maier e la banda di sequestratori del ragioner Spinelli - Il Fatto Quotidiano" author="RQuotidiano" date="2012-11-19" url="http://www.ilfattoquotidiano.it/2012/11/19/maier-e-banda-di-sequestratori-del-ragioner-spinelli/418745/" hostname="ilfattoquotidiano.it" description="Alessio Maier è uno dei sei della banda di sequestratori del ragionier Spinelli e della moglie. E’ nato a Como ed è residente a Malnate in provincia di Varese e risulta avere precedenti per associazione a delinquere legati al traffico di auto rubate e a un giro di false finanziarie da cui partì un’indagine per truffa per …" categories="Cronaca" tags="Giuseppe Spinelli;Sequestro Spinelli;Silvio Berlusconi" fingerprint="afab6b8376afc731">
  <main>
    <head rend="h1">Il pregiudicato Maier e la banda di sequestratori del ragioner Spinelli</head>
    <graphic src="https://st.ilfattoquotidiano.it/wp-content/uploads/2012/11/maier_nuova-interna1.jpg" alt="Alessio Maier"/>
    <p><hi rend="#b">Alessio Maier</hi> è uno dei sei della banda di <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">sequestratori del ragionier Spinelli e della moglie</ref>. E’ nato a Como ed è residente a Malnate in provincia di Varese e risulta avere precedenti per associazione a delinquere legati al traffico di auto rubate e a un giro di false finanziarie da cui partì un’indagine per truffa per cui fu arrestata anche la moglie di Franco Baresi, <hi rend="#b">Maura Lari</hi>.</p>
    <p>L’uomo, nel suo profilo<hi rend="#b"> Facebook</hi> si dice divorziato e in possesso di diploma di ragioneria. Inoltre afferma di essere titolare di una piccola azienda produttrice di led, la Uniled. La citazione preferita di Maier è: “Non importa quante volte cadi, conta quanto più veloce ti rialzi!”. Gli altri cinque arrestati nell’operazione della polizia su mandato della procura di Milano sono altri due italiani: il capobanda <hi rend="#b">Francesco Leone</hi>, pregiudicato di Bari legato al clan Parisi e autore di una celebre rapina a fine anni ’80 alla Caripuglia nel capoluogo pugliese, con un <hi rend="#b">bottino di 1 miliardo</hi> e 200 milioni di lire. Autore tra l’altro già di un rapimento lampo ai danni di un ufficiale dell’Aeronautica militare nel 2000, per cui chiese anche un riscatto e venne successivamente condannato a 9 anni e 4 mesi.</p>
    <p>Durante la ricostruzione delle fasi del sequestro di Spinelli e della moglie, la polizia ha precisato che Leone si è tradito anche per via di un paio di scarpette rosse con le stringhe nere, da appassionato milanista quale egli è. Per le indagini è stata determinante, comunque, anche una sua traccia biologica lasciata in casa del ragioniere. A portare gli investigatori sulle tracce del leader del gruppo, il primo ad essere stato individuato, è stata però la ripresa di una telecamera di sorveglianza in cui appare, appunto, calzare delle<hi rend="#b"> scarpette rossonere</hi>. Calzature con cui poi verrà nuovamente fotografato, nel corso delle indagini, allo stadio Meazza di Milano, durante una partita della sua squadra del cuore. Dai tabulati telefonici e dai primi accertamenti gli investigatori sono poi risaliti a Maier, che con Leone aveva avuto un’assidua frequentazione anche nei giorni precedenti al sequestro, e da loro agli altri componenti del gruppo.</p>
    <p>Per quanto riguarda la restante parte del gruppo di sequestratori, l’italiano <hi rend="#b">Pierluigi Tranquilli </hi>è incensurato ed è stato arrestato dalla mobile di Roma al casello autostradale di Valmontone mentre era diretto in Toscana diretto all’azienda del padre. Il ”ruolo esatto” di Tranquilli “non è ancora chiaro – secondo il gip -. Come ipotizzato dal pm egli potrebbe aver suggerito l’obiettivo da aggredire ovvero procurato o collaborato a procurare i documenti che lo stesso Spinelli afferma di aver visionato durante il sequestro”. Di fatto sperava che l’affare andasse in porto, visto che aveva già ordinato una<hi rend="#b"> Ferrari Spider</hi>. Agli atti vi sono tra l’altro numerosi sms intercettati tra Tranquilli e Leone, il presunto capo della banda, dal cui tenore “emerge senza ombra di dubbio – scrive il gip – che il Tranquilli è a parte dei progetti di Maier e Leone relativi al recupero delle cassette di sicurezza del Maier e trasferimento in <hi rend="#b">Svizzera</hi> del denaro. Che si tratti di una somma rilevante emerge dall’accortezza del Tranquilli che quando riceve la notizia che l’operazione non è andata in porto così scrive a Leoni: ‘La mia famiglia, la mia azienda e tutti i nostri sacrifici sono nelle tue mani. Non ti dico più niente frate. Risulta anche che Tranquilli – aggiunge il giudice – abbia di recente ordinato una Ferrari 458 Spider, verosimilmente contando di avere a breve la disponibilità di un ingente somma di denaro”.</p>
    <p>Gli altri tre <hi rend="#b">Marjus Anuta, Ilirjan e Laurenc Tanko </hi>sono invece albanesi, tutti con precedenti penali e sono stati arrestati a casa delle sorelle: Lauren Tanko – il più anziano dei tre – è un latitante, già ricercato dalla polizia per essere evaso dagli arresti domiciliari.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>