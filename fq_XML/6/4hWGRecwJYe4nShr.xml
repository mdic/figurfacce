<doc sitename="Il Fatto Quotidiano" title="In 8000 a Bologna: &quot;Siamo tutti vittime della strage&quot;. Ma il governo non c'è (video) - Il Fatto Quotidiano" author="Davide Turrini" date="2011-08-02" url="http://www.ilfattoquotidiano.it/2011/08/02/ottomila-in-piazza-a-bologna-%e2%80%9csiamo-tutti-parenti-delle-vittime%e2%80%9d-assente-il-governo/149350/" hostname="ilfattoquotidiano.it" description="“Mai più”, gridano dal piazzale davanti alla stazione gli 85 bambini di Marzabotto che aprono la cerimonia di commemorazione" categories="Emilia Romagna" tags="Bologna;Marzabotto;Paolo Bolognesi;Roberto Roversi;Segreto di Stato;Servizi Segreti;Silvio Berlusconi;Strage di Bologna" fingerprint="e66f65056f6a0817">
  <main>
    <head rend="h1">In 8000 a Bologna: “Siamo tutti vittime della strage”. Ma il governo non c’è (video)</head>
    <p><ref target="http://www.ilfattoquotidiano.it/wp-content/uploads/2011/08/2agosto_familiari_620x240.jpg"/>“Mai più”, gridano dal piazzale davanti alla stazione gli <graphic src="http://www.ilfattoquotidiano.it/wp-content/uploads/2011/08/2agosto_familiari_620x240.jpg" title="2agosto_familiari_620x240"/></p>
    <p><hi rend="#b">85 bambini di Marzabotto</hi>che aprono la cerimonia di commemorazione della</p>
    <p><hi rend="#b">strage del 2 agosto ‘80</hi>, leggendo una poesia di</p>
    <p><hi rend="#b">Roberto Roversi</hi>. Sfilano in corteo i fiori bianchi appuntati sulle giacche e le tshirt dei parenti delle vittime della strage:</p>
    <p><hi rend="#b">Piazza Maggiore, via Indipendenza, piazza XX Settembre, viale Pietramellara, piazza Medaglie d’Oro</hi>. Bologna per qualche ora si ricompone fiera in un lungo e silenzioso corteo, fatto di bimbi ed anziani, donne e uomini, autorità e gonfaloni di ogni parte d’Italia.</p>
    <p>Potrebbe sembrare retorica a buon mercato, ma la strage alla stazione è uno squarcio nella mente e nella pelle dei bolognesi, una ferita che ogni giorno sanguina senza mai smettere da trentun anni. Lo dice <hi rend="#b">Paolo Bolognesi</hi> dal palco, mentre davanti a sé si riuniscono almeno ottomila persone sotto un sole agostano che promette solo umida calura: “Non possiamo dimenticare lo scempio della vita dei nostri cari. Non possiamo dimenticare questo piazzale della stazione trasformato in uno scenario di guerra”.</p>
    <p><hi rend="#b">85 morti e 200 feriti</hi>, un attentato che ha sempre spaventato per dimensione e ferocia. E che ha sempre suscitato fin dal 1981, indignazione e sorpresa tra parenti delle vittime e tra gli italiani tutti. Perché la strage di Bologna è una sorta di <hi rend="#b">crocevia politico</hi> nel quale si è arenato lo sviluppo e il compimento del sistema democratico italiano e si è condensata la cancrena di una frattura storica che lacera ancora oggi l’Italia intera.</p>
    <p>L’Italia dei <hi rend="#b">depistaggi </hi>e dei <hi rend="#b">servizi segreti</hi>, delle infinite e criminali logge massoniche infiltrate nelle istituzioni dello stato a coprire la verità. “Per impedire agli inquirenti di arrivare alla verità, si cominciò a depistare fin dal minuto successivo allo scoppio della bomba”, racconta accorato Bolognesi, “si depistava affannosamente per difendere gli imputati in modo da complicare le indagini, far dimenticare e rendere più facile l’impunità dei mandanti. Ancora oggi si depista e il modo per depistare è molto spesso il non raccontare, il silenzio”.</p>
    <graphic src="https://img.youtube.com/vi/UpdZ1bi5888/maxresdefault.jpg"/>
    <p>Appare così tremendamente grave, l’<hi rend="#b">assenza </hi>di un qualsivoglia rappresentante del <hi rend="#b">governo</hi> italiano. Paura dei fischi e timore delle contestazioni a parte, ciò che fa più impressione di questa mancanza è l’idea che a nessun membro dell’esecutivo sfiori la necessità, prima di tutto umana, di dare conforto, di sentirsi vicini ai parenti delle vittime. Come se questi ultimi fossero tutti dei pericolosi eversivi o un covo di antiberlusconiani.</p>
    <p>L’indifferenza di questo governo, con questo <hi rend="#b">meschino ritrarsi</hi> di fronte alla responsabilità di giustizia e verità su un momento significativo della storia nazionale, evidenzia il solito scontro dicotomico tra casacche, destra contro sinistra, che non giova, anzi distrugge, la credibilità democratica del nostro paese. “La <hi rend="#b">nostra battaglia civile non è ancora finita</hi> perché all’appello mancano i <hi rend="#b">mandanti</hi>”, precisa Bolognesi, “basta mettere in fila i fatti e analizzarli con onestà e buonsenso e ponendo finalmente fine al <hi rend="#b">segreto di stato</hi>”.</p>
    <p>E chiedere a gran voce giustizia e verità non può diventare il solito pretesto per continuare a nascondersi dietro al logorante ed infinito scontro politico. “Il 9 maggio di quest’anno, il presidente del Consiglio <hi rend="#b">Berlusconi</hi>, per attirare l’attenzione su di sé dichiarava tra l’altro: per questo diciamo basta all’umiliazione delle vittime e dei loro parenti. Per questo dichiaro l’impegno del governo a contribuire ad aprire tutti gli armadi della vergogna, perché nessuna strage rimanga avvolta nel mistero”, chiosa Bolognesi, “ma ad oggi non una sola pagina della ricchissima documentazione esistente è giunta alla procura di Bologna. Anche qui si è dimostrata una <hi rend="#b">leggerezza</hi> e un <hi rend="#b">disprezzo</hi> enorme verso i familiari e tutti i cittadini di Bologna”.</p>
    <p>
      <hi rend="#b">Il video è di Giulia Zaccariello</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>