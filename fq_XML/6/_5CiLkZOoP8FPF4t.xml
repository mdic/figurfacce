<doc sitename="Il Fatto Quotidiano" title="Berlusconi: “Bce banca più forte o la Germania esca dall’euro” - Il Fatto Quotidiano" author="RQuotidiano" date="2012-06-22" url="http://www.ilfattoquotidiano.it/2012/06/22/berlusconi-bce-come-banca-di-garanzia-germania-dovrebbe-uscire-dalleuro/272298/" hostname="ilfattoquotidiano.it" description="Dall’Europa fino al semipresidenzialismo, passando dal suo ultimo governo e dallo spread. Silvio Berlusconi parla a tutto tondo davanti ai giovani del Pdl riuniti a Fiuggi e conferma, come in appendice al libro ‘L’onestà al potere” di volere “continuare a essere il leader dei moderati finché gli italiani lo vorranno”. A Fiuggi specifica però che è …" categories="Politica" tags="Bce;Silvio Berlusconi" fingerprint="2c8e622ccd0ed184">
  <main>
    <head rend="h1">Berlusconi: “Bce banca più forte o la Germania esca dall’euro”</head>
    <p>L'ex presidente del Consiglio parla ai giovani del Pdl da Fiuggi e parla a tutto tondo. Attacca Fini "punto di riferimento dell'Anm", si definisce "perseguitato dalla giustizia" e spiega che con l'ok al ddl anticorruzione "saremmo nelle mani dei pm"</p>
    <graphic src="https://st.ilfattoquotidiano.it/wp-content/uploads/2012/06/silvio-berlusconi-interna-nuova.jpg"/>
    <p>Dall’Europa fino al semipresidenzialismo, passando dal suo ultimo governo e dallo spread. <hi rend="#b">Silvio Berlusconi</hi> parla a tutto tondo davanti ai giovani del <hi rend="#b">Pdl</hi> riuniti a <hi rend="#b">Fiuggi</hi> e conferma, <ref target="http://www.ilfattoquotidiano.it/2012/06/22/berlusconi-voglio-continuare-a-essere-il-leader-dei-moderati/271779/">come in appendice al libro ‘L’onestà al potere” di volere “continuare a essere il leader dei moderati finché gli italiani lo vorranno”</ref>. A <hi rend="#b">Fiuggi</hi> specifica però che è disposto a farlo, a patto che gli italiani gli diano “il 51%” dei voti. </p>
    <p>Tra i primi temi da affrontare, c’è quello della crisi. L’ex premier prende di mira la cancelliera <hi rend="#b">Angela Merkel</hi> e considera l’ipotesi di un uscita dei paesi dell’eurozona dalla moneta unica. Secondo l’ex presidente del Consiglio per uscire dalla “spirale di recessione senza fine”, la <hi rend="#b">Banca centrale europea</hi> “deve diventare banca di garanzia finale di tutti i debiti e deve provvedere, alla necessità, a stampare moneta” ed è convinto che sia necessario scontrarsi con l’opposizione della <hi rend="#b">Germania</hi>, che “ha tutte le convenienze di mantenere questa situazione”. Per sbloccare lo status quo “gli altri Stati dovrebbero unirsi e imporre alla Germania di uscire lei dal sistema dell’euro”. Addirittura, prosegue, “anche tecnici bancari tedeschi stanno esaminando questa possibilità” e se succedesse <hi rend="#b">Berlino</hi> “darebbe la possibilità agli altri 16 Stati che la Bce diventi la vera banca dell’Euro”. Abbandonare la moneta unica, comunque, sarebbe “un espediente” per l’Italia e altri Paesi. “Io ho lanciato l’idea di domandarsi se noi, e gli altri Stati, non si abbia la convenienza, qualora la Bce non abbia poteri più forti, di uscire noi dall’euro: apriti cielo – aggiunge-, mi hanno accusato di tutto e invece non è poi una cosa così peregrina, certamente avremmo il vantaggio di poter svalutare la nostra moneta, all’occorrenza”. </p>
    <p>Poi passa in rassegna la situazione politica italiana, <ref target="http://www.ilfattoquotidiano.it/2011/11/12/legge-stabilita-oggi-voto-alla-camera/170239/">partendo dalla crisi del suo governo. Rivendica che “lo spread non era colpa nostra, ma colpa della debolezza di una moneta, l’euro, che non ha una banca garante e non stampa moneta”</ref>. Ricorda la sua discesa in campo nel <hi rend="#b">1994</hi> chiede “scusa agli italiani” per averli “illusi”. Riguardo la necessità di cambiare “l’architettura dello Stato” ha ricordato che “<ref target="http://www.ilfattoquotidiano.it/2012/06/14/incandidabilita-condannati-dal-2013-si-della-camera-a-ordine-del-giorno-pd/263120/">se il Parlamento sarà costretto ad approvare la cosiddetta legge anticorruzione</ref>, che contiene norme che metterebbero tutti noi nelle mani dei pubblici ministeri, i pm potrebbero fare di noi quello che vogliono”. Descrive anche la sua situazione personale e si definisce “perseguitato della giustizia”. “Ieri mattina – prosegue – si è tenuta la 2.637esima udienza contro di me, si tratta di un record universale”. Sollecita quindi la necessità di una “vera” riforma della giustizia che non si è realizzata “per colpa di<hi rend="#b"> Casini, Follini, Maroni, Calderoli e Fini</hi>“. Addirittura ritiene che l’attuale presidente della Camera sia da molti “considerato il punto di riferimento dell’Anm”.</p>
    <p>Guarda anche alle politiche del 2013 e spiega che il <hi rend="#b">Pdl</hi> sta “trattando con il <hi rend="#b">Pd</hi> per una nuova legge elettorale proporzionale alla tedesca” necessaria ribadendo per evitare la frammentazione con il “rischio” che ci siano “elezioni come in Grecia”. <ref target="http://www.ilfattoquotidiano.it/2012/05/23/pdl-sullonda-grillo-fuori-alfano-nomenklatura-alle-liste-civiche/238779/">Smentisce le ipotesi di correnti e frazionamenti nel Pdl guidato da Alfano che “raccoglie il consenso di tutto il partito e sa parlare con la testa e con il cuore”</ref> ma aggiunge che il centrodestra cambierà nome, e sarà <ref target="http://www.ilfattoquotidiano.it/2012/06/05/berlusconi-rinnova-il-pdl-depositato-il-marchio-italia-pulita/252308/">“un nome in cui compaiano i nomi della nostra religione, le due fondamenta che sono l’Italia e la libertà”</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>