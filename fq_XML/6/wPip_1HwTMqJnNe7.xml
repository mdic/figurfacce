<doc sitename="Il Fatto Quotidiano" title="Festa Pd, la base sta con Bersani: &quot;Grillo usa toni fascisti e non vuole il confronto&quot; - Il Fatto Quotidiano" author="Martina Castigliani" date="2012-08-30" url="http://www.ilfattoquotidiano.it/2012/08/30/festa-pd-base-sta-con-bersani-grillo-usa-toni-fascisti-e-non-vuole-confronto/338294/" hostname="ilfattoquotidiano.it" description="Finalmente un’uscita coraggiosa. Mentre gli analisti politici puntano il dito contro la scelta di Pierluigi Bersani di definire fascista il linguaggio usato da Beppe Grillo, i militanti la pensano diversamente. Se il rischio concreto dopo l’attacco di sabato scorso dal palco di FestaReggio resta quello di un effetto boomerang, la base applaude un coraggio e …" categories="Emilia Romagna" tags="Antonio Di Pietro;Beppe Grillo;Fascismo;Fascisti;Festa del PD;Fiom;Gianfranco Fini;PD;Pier Luigi Bersani;Silvio Berlusconi" fingerprint="87ec11f4b8b8e52c">
  <main>
    <head rend="h1">Festa Pd, la base sta con Bersani: “Grillo usa toni fascisti e non vuole il confronto”</head>
    <graphic src="https://st.ilfattoquotidiano.it/wp-content/uploads/2012/08/pd_people_640x240_er-1.jpg"/>
    <p>Finalmente un’uscita coraggiosa. Mentre gli analisti politici puntano il dito contro la scelta di <hi rend="#b">Pierluigi Bersani</hi> di definire fascista il linguaggio usato da <hi rend="#b">Beppe Grillo</hi>, i militanti la pensano diversamente. Se il rischio concreto dopo l’attacco di sabato scorso dal palco di FestaReggio resta quello di un effetto<hi rend="#b"> boomerang</hi>, la base applaude un coraggio e una presa di posizione di cui il partito non sembrava poter essere capace. Perché la figura di Grillo ricorda Berlusconi e questa volta, dicono in coro, bisogna reagire finché si è in tempo.</p>
    <p>È un popolo del <hi rend="#b">Pd</hi> preoccupato quello che si aggira tra gli stand della festa nazionale a Reggio Emilia e, se i dirigenti politici prendono le distanze dalle affermazioni del segretario, redarguendolo con delicatezza e auspicando altre espressioni e confronti, i militanti non hanno peli sulla lingua. “Credo, – dice Paola da Parma, – che sia stata un’uscita <hi rend="#b">coraggiosa e opportuna</hi>. Penso che veniamo da un lungo periodo dove l’individualismo di <hi rend="#b">Berlusconi</hi> ci ha portato alla rovina, l’idea che ci sia un altro individualismo che invade il nostro paese a me preoccupa molto. Il nostro partito ha bisogno di coraggio, bisogna guardare avanti, la società sta cambiando e il partito ha bisogno di capire questo cambiamento”.</p>
    <p>Una politica che non si confronta, che non accetta il dibattito e che non fa che attaccare proprio grazie a quello strumento che è il web. Sono le accuse che i sostenitori del Partito Democratico lanciano a Beppe Grillo, o meglio al<hi rend="#b"> Movimento Cinque Stelle</hi>, quella compagine che probabilmente sarà tra i principali avversari politici alle elezioni. “Io credo che ogni tanto dire le cose chiare ci vuole, – dice Nadia, – Grillo usa immagini e toni in modo spropositato, è esagerato e non costruisce. Grillo fa presto e taglia la realtà con l’accetta. A me non è dispiaciuta l’uscita del segretario, perché quei toni sono<hi rend="#b"> fascisti.</hi> E su questo Bersani ha ragione, non c’è dibattito, non si confrontano, questa non è una politica che a noi va bene. Il web è bello ma non è tutto nella vita”.</p>
    <p>Alla Festa democratica di Reggio Emilia i militanti vengono da anni, da generazioni osano dire alcuni, e quasi per abitudine. Sono i visitatori storici di una città che da sempre è lo zoccolo duro degli elettori del partito e che al <hi rend="#b">Campovolo</hi> ci va per vedere come stanno i dirigenti, annusare l’aria e cercare di capire come andranno le cose. Elezioni, vittorie, sconfitte: di polemiche tra gli stand di FestaReggio se ne sono viste tante, ma questa volta i militanti sono ancora più sicuri nel sostenere il linguaggio e le parole del segretario perché non solo Grillo piace a pochi, ma è anche sempre più simile a Berlusconi.</p>
    <p>Così racconta Enzo, vinattiere all’Osteria della Festa, e volontario da decenni prima del Pci, poi del Pd, che dice in dialetto: “Io penso che Grillo vada buttato fuori anche dai saloni dove va a fare il furbo, se non l’asino. Dice delle cose a cui secondo me non crede neanche lui”. Il punto, dicono tutti, è quello di distinguere tra “linguaggio fascista” e “Grillo fascista”: “Bisogna, – dice Fabrizio Camellini, – cogliere l’essenza delle cose che vengono dette: ad esempio a me quello che è successo sabato mi ha dato fastidio come cittadino oltre che come iscritto al Pd. Il tam tam di notizie è stato che Bersani ha dato del fascista a Grillo, ma non è vero. Si è discusso su una battuta di 30 secondi, in un discorso di 20 minuti. Secondo me <hi rend="#b">ha fatto bene</hi>. In tanti devono capire che le offese personali non vanno bene, soprattutto quando l’offesa è rivolta ai dirigenti di un partito e ai militanti indistintamente”.</p>
    <p>Ma FestaReggio 2012 non è solo la festa della polemica sul linguaggio di Grillo e della rete, ma anche la festa delle assenze e delle presenze che disegnano un quadro politico e partitico nazionale dai tanti significati. Fuori <hi rend="#b">Antonio Di Pietro</hi> e la Fiom, dentro Casini e Sallusti, in un gioco di inviti e rappresentanti non convocati che non sembra dare troppo fastidio ai militanti. “Io sono del parere, – dice Leopoldo B., – che se nel passato hanno invitato <hi rend="#b">Fini</hi> potevano invitare anche Di Pietro. Il suo problema però è che ogni parola che dice è contro il Pd. Non può venire qui e fare la sua campagna elettorale”. E a mancare, dice Angela Zini, non è certo il confronto: “Ci sono qui rappresentanti con cui condividiamo posizioni e idee e altri no. La festa è un’occasione di dialogo, un contesto molto aperto, ma in quindici giorni non possono certo starci tutti”.</p>
    <p>E tra voci, pareri e dibattiti, a fare da sfondo a FestaReggio 2012 è la mostra di<hi rend="#b"> Sergio Staino</hi> dal titolo “Pdissea”, dove con 91 tavole a colori e senza pietà si cerca di raccontare i primi cinque anni del partito di sinistra paragonandoli ad una vera “Odissea”. L’immagine di apertura: un galeone che al posto della vela ha una bandiera del Partito Democratico e mille marinai che gridano ognuno un’indicazione diversa: “di su, di giù, di là, di qua”. E tra mille comandi contrastanti, una sola è l’opinione che sembra unire il popolo del Pd: l’opposizione a Beppe Grillo, il comico sguaiato che si esprime sulla rete con toni “fascisti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>