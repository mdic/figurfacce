<doc sitename="Il Fatto Quotidiano" title="Norma pro Berlusconi nella manovra Il governo blocca il Lodo Mondadori - Il Fatto Quotidiano" author="RQuotidiano" date="2011-07-04" url="http://www.ilfattoquotidiano.it/2011/07/04/normaproberlusconiilgovernobloccalodomondadori/139570/" hostname="ilfattoquotidiano.it" description="Dopo alcuni pezzi del processo breve comparsi nella bozza della finanziaria e poi scomparsi nel testo licenziato dal Cdm, il governo ci riprova. E lo fa infilando nel documento della manovra una norma che salva il Cavaliere e la Fininvest dal salasso economico derivato dalla possibile condanna in appello (prevista il 9 luglio) per il …" categories="Politica" tags="Carlo De Benedetti;Cir;Leggi ad personam;Lodo Mondadori;Manovra;Silvio Berlusconi" fingerprint="29ac13c5e2a602c5">
  <main>
    <head rend="h1">Norma pro Berlusconi nella manovra <lb/> Il governo blocca il Lodo Mondadori</head>
    <p><ref target="http://www.ilfattoquotidiano.it/wp-content/uploads/2011/07/berlusconi_mondadori_pp1.jpg"/>Dopo alcuni pezzi del processo breve comparsi nella bozza della finanziaria e poi scomparsi nel testo licenziato dal Cdm, il governo ci riprova. E lo fa infilando nel documento della manovra una norma che salva il Cavaliere e la Fininvest dal salasso economico derivato dalla possibile condanna in appello (prevista il 9 luglio) per il lodo Mondadori. Tradotto in cifre (da capogiro): 750 milioni da versare alla Cir di <graphic src="http://www.ilfattoquotidiano.it/wp-content/uploads/2011/07/berlusconi_mondadori_pp1.jpg" title="berlusconi_mondadori_interna"/></p>
    <p><hi rend="#b">Carlo De Benedetti</hi>. In sostanza aggiungendo un comma all’articolo 283 e modificando, in parte, l’articolo 373, si sospende l’esecutività del risarcimento quando la cifra supera i 20 milioni. Sospensione rimandata alla decisione finale della Cassazione.</p>
    <p>In primo grado la Fininvest viene condannata al risarcimento. E’ il 3 ottobre 2009. A firmare la sentenza sarà il giudice <hi rend="#b">Raimondo Mesiano</hi> poi finito nel tritacarne del fango mediatico. Quel giudizio prende spunto dalla condanna penale, passata anche in Cassazione (2007), nella quale viene condannato il giudice <hi rend="#b">Vittorio Metta</hi> con l’accusa di aver ricevuto denaro da uomini Fininvest per aggiustare la controversia tra Berlusconi e la Cir di De Bendetti (rimasto solo dopo l’abbandono del gruppo Formenton). Il processo penale inizia in seguito alle dichiarazioni di <hi rend="#b">Stefania Ariosto</hi>.</p>
    <p>Insomma, dalle spigolature della finanziaria, che ora dovrà passare il giudizio del Colle, emerge l’ennesima norma ad aziendam pensata dagli uomini di Berlusconi. L’articolo 283 prevede, infatti, che “il giudice d’appello, su istanza di parte, proposta con l’impugnazione principale o con quella incidentale, quando sussistono gravi e fondanti motivi, anche in relazione alla possibilità di insolvenza di una delle parti, sospende in tutto o in parte l’efficacia esecutiva o l’esecuzione della sentenza impugnata, con o senza cauzione”. Viene aggiunto un ulteriore comma che stabilisce che la sospensione “è in ogni caso concessa per condanne di ammontare superiore a 10 milioni di euro se la parte istante presta idonea cauzione”.</p>
    <p>L’articolo 373 del codice prevede invece che “il ricorso per Cassazione non sospende l’esecuzione della sentenza. Tuttavia il giudice che ha pronunciato la sentenza impugnata può, su istanza di parte, qualora dall’esecuzione possa derivare grave e irreparabile danno, disporre con ordinanza non impugnabile che l’esecuzione sia sospesa o che sia prestata congrua cauzione”. A tale comma viene aggiunto un periodo che stabilisce che “la sospensione prevista è in ogni caso concessa per condanne di ammontare superiore a 20 milioni di euro se la parte istante presta idonea cauzione”.</p>
    <p>E’ in questa norma che potrebbe rientrare la sentenza di appello nella causa sul <hi rend="#b">Lodo Mondadori </hi> attesa in questi giorni. In primo grado Fininvest era stata condannata a risarcire al gruppo <hi rend="#b">De Benedetti</hi> 750 milioni di euro a titolo di risarcimento del danno subito per la corruzione nella vicenda giudiziaria.</p>
    <p><hi rend="#b">Immediata, scoppia la polemica politica. </hi>Secondo il segretario del Pd<hi rend="#b"> Pier Luigi Bersani </hi>se la misura non venisse cancellata dal testo sarebbe “un insulto al Parlamento”. Mentre per il leader dell’Idv <hi rend="#b">Antonio Di Pietro</hi> si tratta di una norma “incostituzionale e criminogena”.</p>
    <p>Pochi giorni prima che la Corte d’Appello di Milano si pronunci sulla vicenda (la sentenza di secondo grado è prevista per il fine settimana), il governo introduce all’ultimo momento una norma che modifica due articoli del codice di procedura civile (il 283 e il 373) con un unico obiettivo: obbligare il giudice d’appello a sospendere l’esecuzione di una sentenza se la condanna supera i 20 milioni di euro (10 se è in primo grado) e se la parte che deve pagare presta “idonea” cauzione. Il magistrato dovrà prendere tale decisione se la parte interessata ne farà richiesta.</p>
    <p>Le opposizioni attaccano a testa bassa e si rivolgono ad <hi rend="#b">Angelino Alfano</hi>, stavolta non solo in veste di Guardasigilli, ma anche di neo-segretario del Pdl. A lui chiedono di cancellare quella che i più battezzano “l’ennesima legge ad personam”. E se non lo farà, avverte il vicesegretario del Pd <hi rend="#b">Enrico Letta</hi>, il ‘nuovo cors ipotizzato per il Pdl di “partito degli onesti” di cui ha parlato Alfano nel suo discorso di insediamento, non sarebbe credibile.</p>
    <p>Ma c’è anche chi ironizza, come <hi rend="#b">Vincenzo Vita</hi> (Pd): “Come mai oggi Alfano ha disdetto all’ultimo momento la sua partecipazione al workshop organizzato alla Bocconi dalla fondazione Rodolfo De Benedetti?”.</p>
    <p>Alfano, è invece la domanda che rivolge il presidente dell’Udc <hi rend="#b">Rocco Buttiglione</hi>, avrà “il coraggio e la forza di rompere questa protezione sfacciata di interessi privati tramite il potere dello Stato?”. Il finiano <hi rend="#b">Italo Bocchino</hi> e il Democratico <hi rend="#b">Andrea Orlando</hi> si rivolgono direttamente a <hi rend="#b">Giulio Tremonti</hi>. Il ministro dell’ Economia, è l’appello del primo, dovrebbe cancellare la misura salva-Fininvest anche per non “scalfire la sua immagine internazionale”. Tremonti cancelli questa “vergognosa e inaccettabile norma”, interviene il responsabile Giustizia del Pd Andrea Orlando.</p>
    <p>Il fatto, interviene il capogruppo Pd in commissione Giustizia della Camera <hi rend="#b">Donatella Ferranti</hi>, è che la maggioranza continua, come se nulla fosse, con le sue “leggi ad personam”. A prescindere da ciò che si dice e da ciò che si promette. E questo, nello stesso provvedimento in cui si chiedono “lacrime e sangue agli italiani” e si “salvano ancora una volta i produttori che non hanno pagato le quote latte”.</p>
    <p>Più che di ‘leggi ad personam’, afferma il Verde <hi rend="#b">Angelo Bonelli</hi>, forse sarebbe meglio parlare in questo caso di ‘manovra ad personam…”. E’ un “provvedimento da furbetti”, taglia corto il presidente dei senatori Pd <hi rend="#b">Anna Finocchiaro</hi>. Un “inaccettabile abuso di potere”, osserva il presidente del Pd <hi rend="#b">Rosy Bindi</hi>.</p>
    <p>Ma il capogruppo del Pdl in commissione Giustizia della Camera <hi rend="#b">Enrico Costa</hi> rispedisce le critiche al mittente e tenta di fornire una giustificazione ‘tecnica’. La maggioranza, spiega, “in un momento di congiuntura economica particolarmente sfavorevole” ha deciso semplicemente di “contemperare il diritto del creditore con le ragioni del debitore” quando le somme di denaro da corrispondere “hanno dimensioni di rilevante entità”. La polemica però non si spegne: questa manovra, insiste il leader di Sel <hi rend="#b">Nichi Vendola</hi> è tutto “fumo, arrosto e dessert (“da 750 milioni di euro”)”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>