<doc sitename="Il Fatto Quotidiano" title="&quot;Il giovane caimano&quot;, l'avventura di un ragazzo hikikomori salvato (anche) da una maschera di Silvio Berlusconi - Il Fatto Quotidiano" author="Martina Castigliani" date="2024-07-11" url="https://www.ilfattoquotidiano.it/2024/07/11/il-giovane-caimano-lavventura-di-un-ragazzo-hikikomori-salvato-anche-da-una-maschera-di-silvio-berlusconi/7617261/" hostname="ilfattoquotidiano.it" description="&quot;Ci vogliono pronti a sbranare l'altro&quot;, dice mentre fissa la telecamera del suo cellulare. Ma &quot;noi non correremo più, non parteciperemo a questa cazzata&quot;" categories="Diritti" tags="Silvio Berlusconi" fingerprint="a3e0310149e850f1">
  <main>
    <head rend="h1">“Il giovane caimano”, l’avventura di un ragazzo hikikomori salvato (anche) da una maschera di Silvio Berlusconi</head>
    <graphic src="https://st.ilfattoquotidiano.it/wp-content/uploads/2024/07/09/il-giovane-1200-690x362.jpg"/>
    <p>La bassa “padanaequatoriale” del fiume Po, un ragazzo che non esce mai di casa e una maschera di Silvio Berlusconi. <hi rend="#b">“Il giovane caimano”</hi> di <hi rend="#b">Domenico Varipapa</hi> è il romanzo di una generazione venuta dopo un mucchio di cose che hanno segnato la storia dell’Italia. E che hanno lasciato in mano agli adolescenti di oggi un mondo a scale, troppo spesso pieno di frustrazione e senza che si capisca bene perché. Rino, il protagonista, <ref target="https://www.ilfattoquotidiano.it/2024/06/29/hikikomori-le-storie-di-chi-vive-da-auto-recluso-da-dieci-anni-non-esco-dalla-mia-stanza-la-neuropsichiatra-scarsa-assistenza/7591988/">è quello che abbiamo imparato a definire un hikikomori</ref>: un giorno decide che non sarebbe più uscito dalla sua stanza e per un po’ tiene fede alla promessa. Se gli chiedono perché, pensa a un pomeriggio in piscina, quando è successa la stupidata più umiliante per chi vive negli sguardi dei coetanei. </p>
    <p><hi rend="#b">Ma le ragioni, in realtà, sono milioni e la tristezza un buco nero</hi>. Sotto il letto ha una maschera di</p>
    <p><hi rend="#b">Silvio Berlusconi</hi>e la usa per farsi vedere durante le video-chat dei videogame, la sua attività principale. Quando e se si accende la telecamera, lui ripete a macchinetta quello slogan che ha forgiato l’universo di ieri (“</p>
    <p><hi rend="#b">L’Italia è il Paese che amo</hi>”): per chi è venuto dopo è solo l’eco di qualcosa di ridicolo.</p>
    <p><graphic src="https://st.ilfattoquotidiano.it/wp-content/uploads/2024/07/09/61ZUbS6K0OL._SL1500_-630x990.jpg"/><hi rend="#b">uscire dalla stanza</hi>. A fianco del ragazzo, come ogni avventura di formazione che si rispetti, <hi rend="#b">il Virgilio</hi> dei suoi tempi: l’amico conosciuto online, più grande e sfacciato, buono e sprovveduto di fronte a un mondo bombardato da chi ti vuole far credere che devi sempre essere il migliore (e il più ricco). Rino è partito solo per una promessa fatta al nonno e che lo costringe ad andare in Calabria. Ma la discesa al Sud sarà molto di più, perché al gruppo si uniranno altri personaggi: lo stagista sottopagato con la sindrome di Asperger e la cotta di Rino che ama fare la cosplayer dei fumetti. Insieme si ritrovano, senza volerlo e senza mai averlo cercato, a guidare <hi rend="#b">rivolte virtuali e virali di giovani</hi> che, beffa delle beffe, si fanno vedere solo con le maschere di Silvio Berlusconi.</p>
    <p>“Il giovane caimano”<hi rend="#b"> è una storia vera</hi> pur essendo un romanzo. E quella manciata di personaggi, con le loro ansie e preoccupazioni, spiegano molto più dei giovani d’oggi di qualsiasi analisi che troverete in tv e sui giornali. <hi rend="#b">E’ una storia pura</hi> perché dentro ci sono decine di ragazzi e ragazze. Varipapa non si è inventato niente: è un professore di lettere, quei volti <hi rend="#b">li conosce uno a uno</hi>. Ne ascolta il linguaggio, i modi di dire, i tentativi di farsi forza di fronte ad adulti che non riescono, quasi mai, ad azzeccare il modo di comunicare con loro. E proprio i dialoghi tra i protagonisti lasciano senza parole: sono così autentici che sembra, per un attimo, di aver avuto il privilegio di origliare le conversazioni di giovani che con i più grandi parlano solo a monosillabi. E di sicuro non per farsi capire. L’autore, <ref target="https://www.ilfattoquotidiano.it/2022/07/13/io-corriere-della-droga-per-amore-avevo-20-anni-mi-hanno-beccato-con-sei-kg-di-cocaina-nella-valigia-e-sono-stato-incarcerato-in-peru/6659822/">che due anni fa aveva raccolto la storia vera del ragazzo italiano arrestato per droga e per amore in Sud America nel libro “Celle con vista”</ref>, ora <hi rend="#b">riesce nell’impresa di farci entrare nelle teste di tanti adolescenti</hi>. Quelli cresciuti con i nonni che odiano (o amano) Silvio Berlusconi, quelli che stanno diventando grandi in un mondo dove si sentono quasi sempre inadeguati. Diranno che ogni generazione, a suo modo, ci è passata, ma raccontare cosa passa nei pensieri di chi vive il tuo presente e un’impresa che riesce a pochi. <hi rend="#b">“Il giovane Caimano” ce la fa.</hi> Perché forse nemmeno aveva quell’ambizione e nella semplicità di voler raccontare la storia di Rino, nato a Cirò Marina e trapiantato nel paese del pittore Antonio Ligabue, fa il gesto più potente di tutti. <hi rend="#b">Dice la verità.</hi> Anche se è così nuda da disarmare. Anche se, a volte, è la spiegazione più banale. “Perché non esci mai?”, chiede il Virgilio al giovane Caimano ad un certo punto. “Non ci riesco”, risponde il ragazzo. E nell’impossibilità di usare altre parole per descrivere quello che vive, c’è tutta la potenza di uno stato d’animo che non si sa come far capire all’esterno.</p>
    <p>Rino però, ha tanto da dire. E la sua forza si libera quando attacca “il mondo” dei ricchi usando la maschera di uno di loro (proprio Silvio Berlusconi). “<hi rend="#b">Ci vogliono pronti a sbranare l’altro</hi>“, dice mentre fissa la telecamera del suo cellulare. Ma “<hi rend="#b">noi non correremo più, non parteciperemo a questa cazzata</hi>“. Come il Bartleby di Melleville che destabilizza un mondo solo dicendo di “no”, Rino ci esplode in testa spiegandoci perché si vuole nascondere da questo presente. E così, accompagnarlo mentre cerca di fare pace con se stesso e con il mondo, diventa, anche per chi legge, un viaggio inaspettato tra le angosce di tutti noi che vivamo un oggi così complicato. E tante volte, avremmo voglia solo di tirarcene fuori.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>