<doc sitename="Il Fatto Quotidiano" title="Ruby ter, rinunciando a chiedere i danni Meloni fa un regalo a Berlusconi e manda un messaggio ai giudici: ma l'opposizione tace - Il Fatto Quotidiano" author="Paolo Frosina" date="2023-02-14" url="https://www.ilfattoquotidiano.it/2023/02/14/ruby-ter-rinunciando-a-chiedere-i-danni-meloni-fa-un-regalo-a-berlusconi-e-manda-un-messaggio-ai-giudici-ma-lopposizione-tace/7065013/" hostname="ilfattoquotidiano.it" description="La notizia politicamente è una bomba: alla vigilia della sentenza di primo grado, il governo di centrodestra revoca la costituzione di parte civile nel processo Ruby-ter in corso a Milano, rinunciando a chiedere a Silvio Berlusconi dieci milioni di euro di danno d’immagine per il “discredito planetario” arrecato all’Italia. Giorgia Meloni, tramite una nota di …" categories="Politica" tags="Caso Ruby;Giorgia Meloni;Processo Ruby;Ruby;Silvio Berlusconi" fingerprint="acf752306b014d6d">
  <main><head rend="h1">Ruby ter, rinunciando a chiedere i danni Meloni fa un regalo a Berlusconi e manda un messaggio ai giudici: ma l’opposizione tace</head><graphic src="https://st.ilfattoquotidiano.it/wp-content/uploads/2022/10/22/governo-meloni-berlusconi-690x362.jpg"/><p>La notizia politicamente è una bomba: alla vigilia della sentenza di primo grado, <ref target="https://www.ilfattoquotidiano.it/2023/02/13/ruby-ter-il-governo-revoca-la-costituzione-di-parte-civile-nel-processo-contro-berlusconi/7064195/">il governo di centrodestra revoca la costituzione di parte civile nel processo Ruby-ter</ref> in corso a Milano, rinunciando a chiedere a </p><p><hi rend="#b">Silvio Berlusconi</hi></p><p><ref target="https://www.ilfattoquotidiano.it/2023/02/14/ruby-ter-perche-lo-stato-chiedeva-10-milioni-a-berlusconi-discredito-planetario-allitalia-lesione-alla-comunita-rappresentata-dal-governo/7064514/">dieci milioni di euro di danno d’immagine per il “</ref>.</p><hi rend="#b">discredito planetario</hi>” arrecato all’Italia<p><hi rend="#b">Giorgia Meloni</hi>, tramite una nota di palazzo Chigi, accusa l’esecutivo Gentiloni, che nel 2017 era entrato nel procedimento, di aver fatto una scelta “politica”, di cui è necessaria una “rivalutazione” da parte del nuovo governo, “</p><p><hi rend="#b">espressione diretta della volontà popolare</hi>“. Il messaggio è chiaro: il governo</p><p><hi rend="#b">non gradirebbe</hi>un’eventuale condanna del fondatore di Forza Italia. E Meloni, pur essendo in carica da ottobre, ha scelto di recapitarlo</p><p><hi rend="#b">poche ore prima della decisione</hi>. Un caso senza precedenti di ingerenza sul potere giudiziario, seppure esercitata in modo del tutto legittimo: appellandosi al popolo, il centrodestra sceglie di schierarsi dalla parte del suo azionista (imputato di gravi reati) e</p><p><hi rend="#b">contro i magistrati</hi>, rinnegando peraltro il lavoro svolto fino a ieri dall’avvocata dello Stato</p><p><hi rend="#b">Gabriella Vanadia</hi>, che ha seguito le udienze e si è associata all’accusa nelle conclusioni, parlando di “lesione della credibilità e dell’immagine dell’amministrazione”. E lo fa poche ore dopo che Berlusconi</p><p><ref target="https://www.ilfattoquotidiano.it/2023/02/12/berlusconi-di-nuovo-contro-zelensky-civili-e-soldati-uccisi-a-causa-della-sua-ostinazione-nel-donbass-insorge-lopposizione/7063115/">aveva (di nuovo) messo in imbarazzo la maggioranza con un attacco pubblico al presidente ucraino Volodymyr Zelensky</ref>.</p><p>Scorrendo le agenzie di stampa, però, è come se <hi rend="#b">non fosse successo nulla</hi>. Nessun politico dell’opposizione commenta la vicenda, solleva domande o critica l’iniziativa. Gli esponenti del Pd sono ancora tutti impegnati a<hi rend="#b"> commentare le elezioni regionali,</hi> addossando agli altri le colpe della disfatta, o a posizionarsi in vista delle primarie. Anche dal <hi rend="#b">Movimento 5 stelle</hi>, un partito che tra le sue stelle polari ha la difesa della magistratura, silenzio quasi assoluto: parla solo una deputata, <hi rend="#b">Anna Laura Orrico</hi>, che sui social accusa Meloni di “pugno duro con i poveri e aiutini ai potenti”. Tace anche l’Associazione nazionale magistrati. Insomma, i tempi delle manifestazioni di piazza contro le leggi ad personam e gli attacchi della destra ai giudici sembrano lontani secoli. Gli unici loquaci sul caso sono i due capigruppo parlamentari di Forza Italia: “Un <hi rend="#b">atto di buonsenso</hi> che ci soddisfa e che rimedia ad una <hi rend="#b">scelta discutibile</hi> fatta da un governo precedente. Proseguire su una strada oppositiva sarebbe stato incomprensibile”, commenta<hi rend="#b"> Alessandro Cattaneo</hi>. “Siamo soddisfatti e felici”, festeggia invece <hi rend="#b">Licia Ronzulli</hi>: “Mi sarei stupita del contrario, cioè che il governo fosse parte civile in un processo in cui c’è una parte del governo”. La giustizia come una questione privata. E a quasi tutti va bene così.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>