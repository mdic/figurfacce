<doc sitename="Il Fatto Quotidiano" title="L'incubo federalismo nelle tasche degli italiani - Il Fatto Quotidiano" author="Matteo Cavallito" date="2011-06-27" url="http://www.ilfattoquotidiano.it/2011/06/27/lincubo-federalismo-nelle-tasche-degli-italiani/127654/" hostname="ilfattoquotidiano.it" description="Addizionale sulla Rc auto in aumento per 29 province fino alla soglia massima del 16%, l’omologa Irpef in crescita, +0,2% per due anni, in almeno 50 comuni con l’elenco destinato probabilmente ad allungarsi. Bastano questi esempi per alimentare l’allarme sempre più concreto lanciato oggi dalle colonne del Sole 24 Ore. In sintesi: gli enti locali …" categories="Politica" tags="Federalismo Fiscale;Giulio Tremonti;Lega;RC Auto;Romano Prodi;Silvio Berlusconi;Tarsu" fingerprint="ee8c83173b136c31">
  <main>
    <head rend="h1">L’incubo federalismo nelle tasche degli italiani</head>
    <p>
      <ref target="http://www.ilfattoquotidiano.it/wp-content/uploads/2011/06/FederalismoCamera5R400.jpg">
        <graphic decoding="async" class="size-full wp-image-128830" title="Berlusconi_federalismo_interna" src="http://www.ilfattoquotidiano.it/wp-content/uploads/2011/06/FederalismoCamera5R400.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/06/FederalismoCamera5R400.jpg" title="Berlusconi_federalismo_interna"/>
    <p>Addizionale sulla <hi rend="#b">Rc auto </hi>in aumento per <hi rend="#b">29 </hi>province fino alla soglia massima del <hi rend="#b">16%</hi>, l’omologa <hi rend="#b">Irpef </hi>in crescita, <hi rend="#b">+0,2% </hi>per due anni, in almeno <hi rend="#b">50 comuni </hi>con l’elenco destinato probabilmente ad allungarsi. Bastano questi esempi per alimentare l’allarme sempre più concreto lanciato oggi dalle colonne del <hi rend="#i">Sole 24 Ore</hi>. In sintesi: gli enti locali battono cassa mentre il federalismo fiscale si scopre debole quanto la sua retorica. Alla faccia di quella visione che la vorrebbe panacea delle sofferenze contabili, la tanto celebrata devolution fiscale si sta traducendo in un salasso aggiuntivo quanto imprevisto (almeno a prendere per buoni i proclami governativi) per circa <hi rend="#b">10 milioni </hi>di italiani. Per i quali la tassazione viaggia inesorabilmente verso nuovi aumenti.</p>
    <p>Il federalismo fiscale come strumento irrinunciabile per la riduzione delle tasse. Per la Lega è il <hi rend="#i">leitmotiv </hi>di una vita, il fulcro di una retorica “efficientista” da “padroni in casa nostra” (<hi rend="#i">sic</hi>) secondo la quale la devolution delle imposte dovrebbe garantire la permanenza delle risorse sul territorio, la riduzione degli sprechi e lo sgravio generalizzato delle imposte caricate sui cittadini. Un principio nemmeno sbagliato, in teoria, che disgraziatamente, però, si sta rivelando per ciò che è realmente: una clamorosa presa in giro. Le cifre non mentono, come aveva già rilevato lo stesso quotidiano della Confindustria negli scorsi mesi. Nel <hi rend="#b">2010</hi>, notava già ad aprile il <hi rend="#b">Sole</hi>, le entrate tributarie dei comuni italiani erano aumentate di <hi rend="#b">1,3 miliardi </hi>rispetto all’anno passato registrando per i contribuenti un poco rassicurante <hi rend="#b">+7% </hi>in termini di maggior carico fiscale. Alla faccia delle promesse elettorali.</p>
    <p>Già, le promesse elettorali. A ben vedere il peccato originale si collocherebbe proprio lì, come risulta chiaro ormai da tempo. “Aboliremo <hi rend="#b">l’Ici </hi>sulla prima casa, avete capito bene” sentenziò Silvio Berlusconi al termine del (soporifero) duello televisivo con Romano <hi rend="#b">Prodi </hi>alla vigilia delle elezioni <hi rend="#b">2006</hi>. Una promessa divenuta realtà due anni più tardi – con l’estensione di un provvedimento con il quale il centro-sinistra aveva realizzato un primo significativo sgravio – con conseguenze semi disastrose per la maggior parte dei comuni italiani per i quali proprio l’imposta sugli immobili aveva rappresentato fino a quel momento una fondamentale fonte di reddito. Per ovviare all’inconveniente gli enti locali scelsero allora l’unica strada percorribile: l’aumento delle imposte laddove possibile.</p>
    <p>Nel 2010, ha notato il Sole, gli incassi derivanti dalla <hi rend="#b">Tarsu</hi>, l’imposta sui rifiuti, hanno registrato una crescita del <hi rend="#b">15,8%</hi>. Le tariffe per i servizi comunali sono aumentate mediamente dell’<hi rend="#b">8% </hi>sulla scia di incrementi da record: <hi rend="#b">+6,6% </hi>per gli asili nido, ha ricordato ancora il quotidiano finanziario, <hi rend="#b">+10,6 </hi>per i parcheggi a pagamento, più <hi rend="#b">4,6 </hi>per le mense, più <hi rend="#b">10,8 </hi>per tutti i cosiddetti “altri servizi”. Una tempesta di costi occulti, in altre parole, si sarebbe abbattuta sui cittadini per i quali l’abolizione della tassa immobiliare si sarebbe rivelata niente meno che una beffa senza eguali, specialmente nel confronto con il resto dell’Europa, dove la tassa sulla casa si conferma non senza ragione un punto cardine nella gestione dei conti pubblici locali.</p>
    <p>Sul circolo vizioso, ovviamente, non pesa solo l’eliminazione dell’imposta. A gravare sulle spalle degli enti c’è infatti anche, se non soprattutto, la riduzione dei trasferimenti da parte dello Stato. Un fenomeno alimentato dalla difficile impresa del governo di far quadrare i conti riducendo il disavanzo pubblico con un progressivo taglio alla spesa. Ad oggi, intanto, le entrate per l’erario sono tornate sui livelli pre crisi (<hi rend="#b">115,4 miliardi </hi>di gettito complessivo nei primi <hi rend="#b">4 mesi del 2011</hi>) mentre il livello della pressione fiscale italiana si conferma il terzo del mondo (dopo <hi rend="#b">Danimarca </hi>e <hi rend="#b">Svezia</hi>) con un carico aggiuntivo, rispetto alla media Ocse, di <hi rend="#b">54 miliardi </hi>annui. Circa <hi rend="#b">850 euro </hi>in più per ciascun contribuente.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>