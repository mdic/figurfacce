<doc sitename="Il Fatto Quotidiano" title="Anticomunismo, famiglia, federalismo: la solita nenia - Il Fatto Quotidiano" author="Davide Turrini" date="2011-07-07" url="http://www.ilfattoquotidiano.it/2011/07/07/anticomunismo-famiglia-federalismo-la-solita-nenia/143790/" hostname="ilfattoquotidiano.it" description="Risuona l’inno di Mameli ma il palco è vuoto. Dopo nemmeno un’ora e mezza di impossibile dibattito, Maroni, La Russa, Formigoni e Bondi fuggono veloci fuori dal capannone centrale, quello che dovrebbe essere il cuore pulsante della Festa del Pdl a Mirabello. L’aria condizionata allieta una forma di interpellazione agli ospiti politici che sa di …" categories="Cronaca" tags="Angelino Alfano;Famiglie;Federalismo;Giampaolo Pansa;Gianfranco Fini;Inno di Mameli;Lega;Magdi Allam;Manes Bernardini;Ministero dellInterno;Ministero della Giustizia;PDL;Roberto Formigoni;Roberto Maroni;Sandro Bondi;Silvio Berlusconi" fingerprint="ecadf128f9bea47c">
  <main>
    <head rend="h1">Anticomunismo, famiglia, federalismo: la solita nenia</head>
    <p>Risuona <hi rend="#b">l’inno di Mameli</hi> ma il palco è vuoto. Dopo nemmeno un’ora e mezza di impossibile dibattito,<hi rend="#b"> Maroni, La Russa, Formigoni e Bondi</hi> fuggono veloci fuori dal capannone centrale, quello che dovrebbe essere il cuore pulsante della <hi rend="#b">Festa del Pdl a Mirabello</hi>. L’aria condizionata allieta una forma di interpellazione agli ospiti politici che sa di comizietto e mai di confronto, di minestrina preparata e mai di qualche sana e sincera improvvisazione.</p>
    <p>In quella che fu la patria del reprobo <hi rend="#b">Gianfranco Fini</hi> (il nemico più odiato e vituperato da palco e platea), le truppe di<hi rend="#b"> Pdl e Lega Nord</hi> non cercano mai lo scontro, non dicono mai una parola fuori posto che non possa contraddire il suscettibile alleato e viceversa.</p>
    <p>Bondi, dopo un periodo di silenzio e penitenza, rimette in campo il suo antico cavallo di battaglia dell’anticomunismo viscerale: “<hi rend="#b">La sinistra non è adatta a governare</hi> questo Paese. Volevamo si trasformasse in socialdemocrazia come negli altri paesi europei, ma è ancora una sinistra estremista e radicale”.</p>
    <p>Maroni, che non più di quindici giorni fa aveva lanciato pericolosi ultimatum sul federalismo da realizzare, sembra essere diventato un lord inglese: “Tifo Alfano perché ho un rapporto<hi rend="#b"> speciale di amicizia </hi>e collaborazione con lui. Spesso ministro degli interni e ministro della giustizia si devono intrecciare e confrontare. Ed è proprio grazie a questa sincronia che questo governo è quello che ha fatto di più per la lotta alla criminalità organizzata”. Mancano giusto i violini tzigani: la luna di miele tra Lega e Pdl sembra ricominciare.</p>
    <p>Il governatore della Lombardia <hi rend="#b">Formigoni</hi>, ancora in piena esplosione modaiola con una nuova terrificante camicia a chiazze irregolari, torna a ribadire i punti di forza della componente cattolica dell’alleanza: “Vogliamo una nuova politica del Pdl che si rivolga nuovamente al nostro classico elettorato: gli artigiani, i commercianti, il popolo delle partite Iva, le casalinghe. Ma soprattutto vogliamo una politica che valorizzi il soggetto più debole della nostra società: la famiglia”.</p>
    <p>Il popolo del Pdl che si mescola alle camicie verdi della Lega (c’è anche il semi padano <hi rend="#b">Manes Bernardini</hi>, discusso ex candidato del Pdl come sindaco di <hi rend="#b">Bologna</hi>) prova a rifondare le proprie radici che passano anche dai richiami culturali e comunicativi. Così se dal palco sia Bondi che Formigoni attaccano la stampa comunista che ogni giorno offende il presidente del consiglio e il suo governo, come anche quel luogo comune che vuole gli elettori del Pdl come un branco di rimbambiti, sono i soggetti e gli oggetti che ruotano attorno al grande capannone dei dibattiti a scrivere il nuovo rilancio politico dell’alleanza di governo.</p>
    <p>Un’occhiata veloce sul banco dei libri in vendita, che nessuno acquista, e ritroviamo l’alfa e l’omega dell’universo pidiellino: <hi rend="#b">Giampaolo Pansa</hi> in ogni forma e colore revisionista; parecchi titoli di <hi rend="#b">Julius Evola</hi>; la riconversione di <hi rend="#b">Cristiano Magdi Allam</hi> in almeno quattro versioni; l’Arcipelago Gulag di <hi rend="#b">Solzenicyn</hi> spiattellato in primo piano.</p>
    <p>Da qui cerca di rinascere a fatica il nuovo corso governativo Pdl più Lega: <hi rend="#b">anticomunismo, famiglia e federalismo all’acqua di rose</hi>. Possibile che al prossimo stormir di foglia cominceranno ad accapigliarsi come niente.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>