<doc sitename="Il Fatto Quotidiano" title="Le Borse europee crollano con Wall Street Milano sprofonda a -5,16 per cento - Il Fatto Quotidiano" author="RQuotidiano" date="2011-08-04" url="http://www.ilfattoquotidiano.it/2011/08/04/piazza-affari-apre-in-rialzo-18/149791/" hostname="ilfattoquotidiano.it" description="Una giornata nera, nerissima, per i mercati internazionali che colpisce particolarmente duro l’Italia. Piazza Affari vede l’indice principale andare in black out nell’ultima mezz’ora di contrattazioni per poi chiudere a -5%, con ribassi a due cifre dei titoli principali mentre lo spread con il Bund tedesco che supera quota 390 punti (+6,08% sull’apertura) e raggiunge …" categories="Economia" tags="Borsa;Milano;Piazza Affari;Silvio Berlusconi;Spread" fingerprint="ccaf8f4446b22120">
  <main>
    <head rend="h1">Le Borse europee crollano con Wall Street <lb/> Milano sprofonda a -5,16 per cento</head>
    <p><ref target="http://www.ilfattoquotidiano.it/wp-content/uploads/2011/07/borsa_interna.jpg"/>Una giornata nera, nerissima, per i mercati internazionali che colpisce particolarmente duro l’Italia. Piazza Affari vede l’indice principale andare in black out nell’ultima mezz’ora di contrattazioni per poi chiudere a -5%, con ribassi a due cifre dei titoli principali mentre <graphic src="http://www.ilfattoquotidiano.it/wp-content/uploads/2011/07/borsa_interna.jpg" title="borsa_interna"/></p>
    <p><hi rend="#b">lo spread</hi>con il Bund tedesco che supera quota 390 punti (+6,08% sull’apertura) e raggiunge 390,67 il massimo della giornata, ormai a pochi punti da quello della Spagna, altra grande vittima di queste settimane. Questa mattina il differenziale fra il rendimento dei titoli di Stato italiani a dieci anni e quelli tedeschi era sceso fino a 348 punti.</p>
    <p>Eppure la giornata sembrava essere iniziata con qualche barlume di speranza, seppure inquinato da una forte dose di nervosismo, ma ormai i mercati e gli investitori sembrano aver perso la fiducia nella capacità dei governi degli Stati Uniti e dell’Europa di gestire i debiti accumulati per fare fronte alla crisi ed evitare nuovi casi Grecia.</p>
    <p>All’avvio di seduta comunque gli indici di Milano e europei rimbalzano: <ref target="http://www.ilfattoquotidiano.it/2011/08/04/crisi-da-parti-sociali-documento-comune-al-governo/149803/">la decisione del governo italiano di incontrare le parti sociali sembra concedere una tregua alla speculazione</ref>, mentre si attende la decisione della <hi rend="#b">Bce</hi>, che puntualmente avviene alle 13.45, di lasciare invariati i tassi. Ma poi dagli Stati Uniti arrivano segnali di un avvio negativo di <hi rend="#b">Wall Street </hi> – che infatti chiuderà in netto calo – e <ref target="http://www.ilfattoquotidiano.it/2011/08/04/trichet-in-italia-urgenti-riforme-strutturali/149911/">il presidente della Bce, Jen Claude Trichet nella conferenza stampa, lancia segnali di forte preoccupazione per l’economia europea (Leggi)</ref>. E i listini americani peggiorano con il passare delle ore: il Dow Jones chiude perdendo 512,76 punti, o il 4,31%, a 11.383,68 punti. Il Nasdaq cede 136,68 punti, o il 5,08%, a 2.556,39 punti. Lo S&amp;P 500 lascia sul terreno 60,27 punti, o il 4,78%, a 1.200,07 punti. Trichet riconosce che la Bce ha ricominciato ad acquistare</p>
    <p><hi rend="#b">titoli di stato</hi>, ma solo quelli portoghesi e irlandesi, e non menziona i titoli italiani e spagnoli come sembrava attendere il mercato e, come ha lasciato intendere, anche il ministro dell’economia Tremonti. Tanto basta ai mercati per far riallargare lo spread, in mattinata tornato a quota 350 punti, con una corsa inarrestabile verso l’alto.</p>
    <p>Quello dei Bonos spagnoli arriva a quota 400 punti con i Btp italiani, appena dietro a 390, che presuppongono rendimenti del 6,25% e 6,15%, subito sotto la soglia rischio di 6,5 indicata come insopportabile per le casse statali, a meno di una crescita del Pil a livelli ‘cinesi’.</p>
    <p>La corsa dei rendimenti trascina con sè la caduta di Milano e Madrid con effetti deleteri anche per gli altri listini europei, danneggiati anche da una Wall Street anch’essa in caduta. E’ a quel punto che la Borsa Italiana emette un comunicato parlando di possibile non aggiornamento dell’indice principale<hi rend="#b"> Ftse Mib</hi>, in contemporanea con<hi rend="#b"> problemi tecnici </hi>anche sul circuito Euronext (Parigi, Bruxelles, Amsterdam e Lisbona). Alle 17 a Milano l’indice Ftse si blocca. I titoli continuano gli scambi fra ribassi sempre maggiori che finiscono con cali a due cifre per <hi rend="#b">Intesa, Unicredit</hi> e <hi rend="#b">Fiat</hi>. E’ solo alle 19 che la Borsa riesce a calcolare il ribasso dell’Ftse Mib, che ammonta a <hi rend="#b">-5,16%</hi>. Non va tanto meglio anche alle altre Borse del vecchio Continente con Parigi che chiude in pesante calo con l’indice Cac 40 in ribasso del 3,9% a 3.320,35 punti (si tratta del livello più basso da luglio 2009); Francoforte che perde il 3,4% a 6.414,76 punti, l’Ftse 100 di Londra arretra del 3,42% a 5.393,14 punti e l’Ibex di Madrid che segna -3,89% a 8.686,5 punti. E ora si guarda con trepidazione alla giornata di venerdì, giorno tradizionale di ribassi in una situazione di incertezza.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>