<doc sitename="Il Fatto Quotidiano" title="Il meglio e il peggio del 2011 visto dalla redazione del Fatto - Il Fatto Quotidiano" author="Marco Travaglio" date="2011-12-31" url="http://www.ilfattoquotidiano.it/2011/12/31/ilmeglioeilpeggio/180926/" hostname="ilfattoquotidiano.it" description="Dal bungabunga allo spread, dal Puttaniere al Professore, dalle olgettine travestite da infermiere e Ruby da nipote di Mubarak ai banchieri travestiti da tecnici. Il 2011 è tutto qui, un ribaltone che più totale non si può, consumato in appena 12 mesi che han cambiato l’Italia più che in 17 anni. Napolitano dice che abbiamo …" categories="Fatti quotidiani" tags="Bunga Bunga;Il Fatto Quotidiano;Marco Travaglio;Mario Monti;Silvio Berlusconi" fingerprint="888c7d8657f48aa9">
  <main>
    <head rend="h1">Il meglio e il peggio del 2011 <lb/>visto dalla redazione del Fatto</head>
    <p>Dal <hi rend="#b">bungabunga</hi> allo <hi rend="#b">spread</hi>, dal <hi rend="#b">Puttaniere</hi> al <hi rend="#b">Professore</hi>, dalle olgettine travestite da infermiere e <hi rend="#b">Ruby</hi> da nipote di Mubarak ai banchieri travestiti da tecnici. Il <hi rend="#b">2011</hi> è tutto qui, un ribaltone che più totale non si può, consumato in appena 12 mesi che han cambiato l’Italia più che in 17 anni. <hi rend="#b">Napolitano</hi> dice che abbiamo ritrovato l’orgoglio nazionale giusto in tempo per i 150 anni dell’unità nazionale. Ma sarà vero? E di che mai dovremmo essere orgogliosi? In queste pagine c’è quasi tutto l’ultimo anno, commentato dalle firme del <hi rend="#i">Fatto</hi>.</p>
    <p>Anzitutto il meglio: i referendum che quasi nessuno voleva; le vittorie di <hi rend="#b">de Magistris</hi> e <hi rend="#b">Pisapia</hi> più il boom di 5Stelle che nessuno prevedeva; la nuova tv di <hi rend="#b">Santoro &amp; C</hi>. su cui nessuno puntava (a parte 100mila cittadini sottoscrittori); la cultura dal basso al <hi rend="#b">Valle</hi> e al Palazzo che nessuno si aspettava; la resistenza di studenti, lavoratori e no-Tav che nessuno si filava; la caduta di <hi rend="#b">B.</hi> che nessuno più sperava. E che si porta via anche <hi rend="#b">Geronzi</hi>, <hi rend="#b">Ligresti</hi>, <hi rend="#b">Guarguaglini</hi> e gentil consorte, <hi rend="#b">Fazio</hi> (Antonio), <hi rend="#b">Masi, Mora, Moggi, l’Auditel, il Bagaglino</hi> e i cinepanettoni. Ma purtroppo non <hi rend="#b">Schifani</hi>.</p>
    <ref target="http://www.slideshare.net/ilfattoquotidiano/inserto-2011-l">SCARICA L’INSERTO</ref>
    <p><ref target="http://www.slideshare.net/">documents</ref>from</p>
    <p>
      <ref target="http://www.slideshare.net/ilfattoquotidiano">ilfattoquotidiano</ref>
    </p>
    <p>Poi c’è tutto il peggio del 2011: i deputati all’asta e <hi rend="#i">à la carte</hi>; il centrosinistra che, conoscendosi, ha paura di vincere e soprattutto di governare; il pragmatismo che diventa tangentismo dei <hi rend="#b">Penati</hi>; la Lega del <hi rend="#b">Trota</hi> e del dito medio; la <hi rend="#b">Gelmini</hi> che cerca ancora il tunnel dei neutrini; le prove sulle trattative <hi rend="#b">Stato-mafia</hi> anche sotto i governi <hi rend="#b">Amato</hi> e <hi rend="#b">Ciampi</hi>; la Rai che premia i flop di <hi rend="#b">Vespa, Ferrara, Sgarbi e Minzo</hi> (torna, vedrete che torna), mentre tiene alla larga le <hi rend="#b">Dandini</hi> e i <hi rend="#b">Guzzanti</hi>; i giornali pagati da chi non li compra; le eterne logge con la <hi rend="#b">P</hi> numerata (2, 3, 4); le lacrime di coccodrillo della <hi rend="#b">Fornero</hi>, le risate di <hi rend="#b">Marchionne e Moretti</hi>, il ghigno di caste, cricche e sacrestie; la gerontocrazia che regna dappertutto, anche nel governo dei tecnici e dei sobrii (età media 64 anni), ma non tra i faccendieri (dopo <hi rend="#b">Carboni</hi> e <hi rend="#b">Bisignani</hi>, largo ai giovani con <hi rend="#b">Lavitola</hi> e <hi rend="#b">Papa</hi>).</p>
    <p>Poi ci sono le cose che sembrano belle e invece sono brutte, o partono belle e finiscono brutte. Tipo il pallone che esce da Calciopoli e subito entra a Scommessopoli; la lezione senz’allievi di <hi rend="#b">Fukushima</hi>; la primavera araba, nata e morta nello spazio di un mattino; i tecnici in scena e i politici dietro le quinte, anzi nelle catacombe; gli annunci di lotta all’evasione e alla corruzione e agli sprechi e ai privilegi, che sarebbero bellissimi se non fossero solo annunci. Il 2011 ci ha resi ancor più esterofili: ah gli spagnoli che diventano indignados e mandano a casa con le elezioni il governo che ha fallito; ah gli americani che trattano <hi rend="#b">Strauss Kahn</hi> come un portoricano di Harlem; ah i tedeschi governati da <hi rend="#b">Angela</hi>, la culona che farebbe tanto comodo anche di seconda mano. Il 2011 ci ha liberati di <hi rend="#b">Bin Laden, Gheddafi e Kim Jong-il</hi>. Ma ci ha anche privati di migliaia di africani morti di fame, e poi di <hi rend="#b">Jobs, Lumet, Liz Taylor, Annie Girardot, Amy Winehouse, Havel, Zanzotto, Bonatti, Bonelli, Simoncelli, D’Avanzo, Lietta Tornabuoni e Giorgio Bocca</hi>. Invece le tare italiote del gattopardismo, del servilismo e del conformismo non muoiono mai. Chi leccava <hi rend="#b">B. &amp; Tremonti</hi> ha subito preso a leccare <hi rend="#b">Monti &amp; Passera</hi> senz’alzare la testa né accorgersi che son cambiati gli utilizzatori finali. Dopo l’igienista dentale del 2011, per il 2012 urge igienista mentale.</p>
    <p>
      <hi rend="#b">UN ANNO DI FATTO.IT, LE NOSTRE HOME PAGE</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>