<doc sitename="Il Fatto Quotidiano" title="A San Giorgio a Cremano scompare la scheda elettorale del Pdl - Il Fatto Quotidiano" author="Vincenzo Iurillo" date="2012-04-16" url="http://www.ilfattoquotidiano.it/2012/04/16/giorgio-cremano-scompare-scheda-elettorale-pdl/204667/" hostname="ilfattoquotidiano.it" description="A San Giorgio a Cremano (Napoli) c’è un politico che sognava di essere ricordato per aver salvato Silvio Berlusconi e invece passerà alla storia per aver cancellato il Pdl dalla città di Massimo Troisi. Si chiama Bruno Cesario, è un deputato eletto nel Pd e poi migrato nel centrodestra berlusconiano tramite i Responsabili. Il commissario …" categories="Politica" tags="Bruno Cesario;Domenico Scilipoti;Elezioni Amministrative 2012;Silvio Berlusconi" fingerprint="9a4f8374410eefa1">
  <main>
    <head rend="h1">A San Giorgio a Cremano scompare la scheda elettorale del Pdl</head>
    <p>La vicenda è legata a Bruno Cesario, deputato eletto nel Pd e poi migrato nel centrodestra berlusconiano tramite i Responsabili. Il commissario regionale del Pdl Francesco Nitto Palma lo aveva nominato coordinatore elettorale del partito</p>
    <p>A San Giorgio a Cremano (Napoli) c’è un politico che sognava di essere ricordato per aver salvato <hi rend="#b">Silvio Berlusconi</hi> e invece passerà alla storia per aver cancellato il Pdl dalla città di <hi rend="#b">Massimo Troisi</hi>. Si chiama <hi rend="#b">Bruno Cesario</hi>, è un deputato eletto nel Pd e poi migrato nel centrodestra berlusconiano tramite i Responsabili. Il commissario regionale del Pdl <hi rend="#b">Francesco Nitto Palma</hi> lo aveva nominato coordinatore elettorale del partito sangiorgese per le amministrative. In poche settimane Cesario è riuscito nella titanica impresa di non far presentare la lista Pdl in un comune dove in un recentissimo passato gli azzurri hanno sfiorato il 30%. Chissà se in premio otterrà la ricandidatura alle politiche. Il sindaco uscente, il Pd <hi rend="#b">Domenico Giorgiano</hi>, sentitamente ringrazia. Proverà a conquistare un secondo mandato a capo di una coalizione che comprende centrosinistra e Fli, e il suo principale avversario, il leader dei moderati <hi rend="#b">Aquilino Di Marco</hi>, ex capogruppo di Forza Italia, non potrà contare sul simbolo di punta.</p>
    <p>Interessante la parabola di Cesario, che dopo anni di caporalato nella Margherita campana, corrente di <hi rend="#b">Ciriaco De Mita</hi>, nel 2008 è arrivato per la seconda volta a Montecitorio usando come un taxi la lista partenopea del Pd grazie alle intelligenti scelte di <hi rend="#b">Veltroni</hi> (che lo candidò) e di <hi rend="#b">D’Alema</hi> (che optando per l’elezione in Puglia gli spianò la strada verso il Parlamento). Nel Pd ci rimarrà per poco, poi seguirà <hi rend="#b">Rutelli</hi> nell’Api. Prima di essere folgorato sulla via di Arcore. L’occasione è la mozione di sfiducia a Berlusconi calendarizzata il 14 dicembre 2010. Cinque giorni prima Cesario, con <hi rend="#b">Domenico Scilipoti e Massimo Calearo</hi>, fonda il ‘Movimento di Responsabilità Nazionale’. I tre votano per ultimi in aula. Tre voti plateali e decisivi per garantire al Cavaliere una striminzita maggioranza e la sopravvivenza per altri undici mesi. Del gruppo Cesario ottiene l’incasso maggiore: uno strapuntino di sottosegretario all’Economia, rilasciatogli qualche mese dopo con uno dei tanti dimenticabili rimpasti di governo.</p>
    <p>Con il tramonto del Cavaliere, la nomina di <hi rend="#b">Alfano</hi> a segretario, l’ascesa del governo Monti, anche nel Pdl campano orfano di <hi rend="#b">Nicola Cosentino</hi> si sparigliano le carte. Cesario, che a Roma fa riferimento al gruppo ‘Popolo e Territorio’, a Napoli partecipa al tesseramento Pdl e ottiene da Palma l’incarico di organizzare le elezioni a San Giorgio. Non ne azzeccherà una. Commenta un esponente di lungo corso del Pdl sangiorgese, schieratosi con Di Marco, dietro la garanzia dell’anonimato: “Cesario si è mosso come un elefante in un negozio di porcellane. Ha litigato con tutti, e alla fine è rimasto solo”. Come ha fatto? In poche semplici mosse. In un partito già diviso di suo, che in consiglio comunale ancora manteneva tre sigle (Pdl, Forza Italia e An), prima disconosce la candidatura di Aquilino Di Marco, che era in campo da un anno e pareva sicuro di avere la maggioranza del Pdl dalla sua parte. Poi nomina candidata sindaco tale <hi rend="#b">Gerardina Martino</hi>, direttore generale di un paesino in provincia di Verona, assente da San Giorgio da diversi anni. Infine affida ad <hi rend="#b">Aldo Raucci</hi>, leader di una lista civica molto forte, la guida della coalizione anti-Giorgiano, chiedendo alla Martino e al Pdl un passo indietro. Mancano circa tre settimane alla chiusura delle liste e nel corso di un’iniziativa pubblica Cesario afferma che l’operazione pro Raucci è benedetta dal sostegno di dieci liste. Ma è un bluff. Il consigliere comunale più votato, <hi rend="#b">Ciro Di Giacomo</hi>, si sfila e passa con il gruppo di Di Marco con la intercessione del capogruppo Pdl in Regione Campania Fulvio Martusciello. E’ la fine. Il Pdl si frantuma definitivamente, diversi suoi esponenti corrono a schierarsi altrove, Cesario restituisce l’incarico e i vertici napoletani del partito maturano la consapevolezza che è meglio non presentarsi proprio piuttosto che fare una lista di bandiera e racimolare percentuali irrisorie. A San Giorgio a Cremano il Pdl perderà senza combattere. Per ritiro.</p>
    <p>
      <ref target="http://www.ilfattoquotidiano.it/amministrative-2012-speciale-ilfattoquotidiano/">Mille Comuni al voto, vai allo Speciale amministrative di ilfattoquotidiano.it</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>