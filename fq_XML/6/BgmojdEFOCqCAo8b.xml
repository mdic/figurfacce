<doc sitename="Il Fatto Quotidiano" title="Emilio Fede: &quot;Somiglio a uno che per lasciare la moglie si taglia le palle?&quot; - Il Fatto Quotidiano" author="Malcom Pagani" date="2012-03-30" url="http://www.ilfattoquotidiano.it/2012/03/30/somiglio-a-uno-che-per-lasciare-la-moglie-si-taglia-le-palle/201105/" hostname="ilfattoquotidiano.it" description="Le sembro il tipo di marito che per divorziare dalla moglie si taglia i coglioni? Come, Emilio Fede? In una fase così delicata io sparerei su Confalonieri? Non è un suo complotto? Caporale di Repubblica ha inventato tutto. Tutto. E’ un ottimo collega. Lei crede? Per la fantasia c’è la fiction. A che punto è …" categories="Media" tags="Emilio Fede;Fedele Confalonieri;Lele Mora;Mediaset;Rai;Repubblica;Ruby;Silvio Berlusconi;Svizzera;TG4" fingerprint="23820a81a8fa8eb1">
  <main>
    <head rend="h1">Emilio Fede: “Somiglio a uno che per lasciare la moglie si taglia le palle?”</head>
    <p>
      <ref target="http://www.ilfattoquotidiano.it/wp-content/uploads/2012/03/emilio_fede_interna.jpg">
        <graphic decoding="async" class="size-full wp-image-201167" title="emilio_fede_interna" src="http://www.ilfattoquotidiano.it/wp-content/uploads/2012/03/emilio_fede_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/03/emilio_fede_interna.jpg" title="emilio_fede_interna"/>
    <p>Le sembro il tipo di marito che per divorziare dalla moglie si taglia i coglioni?</p>
    <p><hi rend="#b">Come, Emilio Fede? </hi>In una fase così delicata io sparerei su Confalonieri?</p>
    <p><hi rend="#b">Non è un suo complotto? </hi>Caporale di Repubblica ha inventato tutto. Tutto.</p>
    <p><hi rend="#b">E’ un ottimo collega. </hi>Lei crede? Per la fantasia c’è la fiction. A che punto è arrivato il giornalismo?</p>
    <p><hi rend="#b">Al punto di privarsi di lei. </hi>Sono sgomento. Fuori dall’ufficio ci sono fotografi e cameramen. Comunico con loro attraverso i pizzini. Non parlo.</p>
    <p><hi rend="#b">Fa un’eccezione per noi? </hi>Lei ha una voce gentile altrimenti la manderei affanculo.</p>
    <p><hi rend="#b">Parliamo del suo addio? </hi>Sono perplesso. Ha idea di cosa rappresento? Del mio percorso umano e professionale? Io sono un gi-ga-nte. Biagi mi inserì tra i giornalisti più importanti del Paese. E’ storia.</p>
    <p><hi rend="#b">Non nasconda l’amarezza. </hi>Mi sembra di vivere un incubo. Un’esperienza da non augurare neanche ai nemici.</p>
    <p><hi rend="#b">E’ un brutto sogno? </hi>Non è prassi di quest’azienda mortificare le persone.</p>
    <p><hi rend="#b">L’hanno mortificata? </hi>Veda lei. Mediaset mi ha dato tanto e in cambio però ha ricevuto tantissimo.</p>
    <p><hi rend="#b">Però la mette alla porta. </hi>Mi sono stati attribuiti falsi giudizi verso il gruppo.</p>
    <p><hi rend="#b">Ci racconta la cacciata? </hi>Sono venuti da me un avvocato e il capo del personale. Scherzando ho chiesto: “Sono licenziato?” E loro sorridendo meccanici, gelidi: “Sì”.</p>
    <p><hi rend="#b">Una scena da film. </hi>Sembravano i tagliatori di teste interpretati da Clooney.</p>
    <p><hi rend="#b">Ma lei a Lugano ci è andato? </hi>Voglio supplicare il Pm di Roma: “La prego, stabilisca subito chi si è presentato come Emilio Fede in Svizzera”.</p>
    <p><hi rend="#b">Lei non c’è andato? </hi>Certo, ho anche una casa. Ma non in quella occasione e mai con i soldi sotto braccio.</p>
    <p><hi rend="#b">C’è un’indagine della Gdf. </hi>Sembra un episodio di Fantozzi. Non me lo merito. Mi preme che la mia immagine sia ripulita dalla sozzura.</p>
    <p><hi rend="#b">E’ arrabbiato? </hi>Turbato. Mi si fa passare per deficiente e si dipinge il direttore del Tg4 come uno che esporta milioni di euro.</p>
    <p><hi rend="#b">Ex direttore del Tg 4. </hi>Era deciso da tempo.</p>
    <p><hi rend="#b">Per quali ragioni? </hi>Il punto di partenza è anagrafico. Ho 80 anni e sono un po’ stanco. I dirigenti volevano ringiovanire l’informazione offrendomi un’alternativa.</p>
    <p><hi rend="#b">Poi cosa è accaduto? </hi>Pretendevano che abbandonassi a febbraio. Avevo chiesto qualche mese per avvicinarmi alle elezioni. Ho sbagliato anche io però.</p>
    <p><hi rend="#b">Perché si rimprovera? </hi>Non ho firmato la proposta, mi sono rifiutato di mollare e dopo numerosi solleciti, qualcuno ha approfittato dello stallo e mi ha fatto accomodare fuori.</p>
    <p><hi rend="#b">Era in rotta con Silvio B? </hi>Questa non è una balla, è una falsità totale. E’ come sostenere che a Lugano ci fossi io. Sa com’è l’adagio? Calunnia, calunnia, qualcosa resterà.</p>
    <p><hi rend="#b">Quindi Berlusconi del golpe non è protagonista. </hi>Nel modo più assoluto. Ci siamo parlati anche oggi.</p>
    <p><hi rend="#b">Non peserà qualche rancore legato alle sue telefonate con Lele Mora del 2011? </hi>Per ciò che so e che mi riguarda, le vicende legate ad Arcore e a Mora non c’entrano.</p>
    <p><hi rend="#b">Ne è certo? </hi>Non credo. Ma c’è un processo in corso e deporrò.</p>
    <p><hi rend="#b">Senza rancori? </hi>Non si azzardi.</p>
    <p><hi rend="#b">Sa cosa scriveranno, no? </hi>Cosa?</p>
    <p><hi rend="#b">Che è tutta colpa del bunga bunga, dei festini. </hi>Mi aiuti a capire lei. Covo la tentazione della dietrologia.</p>
    <p><hi rend="#b">Allora l’aiuto. Le feste di Arcore e le telefonate con Mora somigliano a un valido motivo, non crede? </hi>Può essere, ma non mi avventuro oltre. Credo invece che la storia di Lugano, diffusa in maniera così drammatica, possa aver spinto a correre nella direzione della rottura.</p>
    <p><hi rend="#b">Vede? Un motivo c’è. </hi>Lugano è la goccia che ha fatto traboccare il vaso in un clima di fatica generale e di malinconia, anche per Silvio.</p>
    <p><hi rend="#b">Dice? </hi>Per anni siamo stati in pagina per altre ragioni, ora ci finiamo solo per le cene di Arcore e adesso io, anche per il traffico illecito di denaro. La corda si è spezzata, forse, non lo escludo, anche per questo.</p>
    <p><hi rend="#b">Le cene ad Arcore. </hi>Le belle ragazze mi piacevano, mi piacciono e spero mi piaceranno ancora. Ma la più bella compagnia è stata mia moglie Diana De Feo.</p>
    <p><hi rend="#b">Un po’ con lei si incazzò. </hi>Non direi. Fu molto onesta. Sa chi sono e non da ieri.</p>
    <p><hi rend="#b">E la sua redazione? Festeggia? Per anni sono andati in tv i suoi lividi fuori onda. </hi>Frammenti epici. Sono turbati, dispiaciuti, ma non ho chiesto cosa pensino. Ho solo suggerito di trasmettere serenità e di accettare le risoluzioni.</p>
    <p><hi rend="#b">Con Mediaset siamo al muro contro muro? </hi>Detesto la sola ipotesi.</p>
    <p><hi rend="#b">Però con gli avversari, i “comunisti”, la percorse. </hi>Le convinzioni sono le convinzioni ma mio padre, brigadiere, mi insegnò precetti fondamentali sulla certezza della pena, il dubbio e la presunzione di innocenza. Nel rammarico, mi chiedo se sarà mantenuto quel che era stato deciso in precedenza.</p>
    <p><hi rend="#b">E cosa si risponde? </hi>Sì, al 99 per cento. A Mediaset possono decidere quello che vogliono, ma l’accordo tra noi non era stato mai annullato.</p>
    <p><hi rend="#b">Non si deprima. </hi>Si figuri. Andrò in vacanza. Da due anni non prendo ferie.</p>
    <p><hi rend="#b">Cambierà squadra? </hi>Ho già tradito 20 anni fa abbandonando la Juventus e passando a godere per il Milan. Già dato.</p>
    <p><hi rend="#b">Si sente vecchio? </hi>Felice di poter vivere la mia età in salute e in compagnia. Ma senza Tg 4. Mal che vada andrò altrove. Legga. E’ il messaggio che mi manda Antonio Preziosi, direttore di Radio Uno. “Caro Emilio, sarebbe bellissimo averti nella mia squadra”.</p>
    <p><hi rend="#b">Allora torna alla Rai? Chiude il cerchio? Lo scriviamo? </hi>Buona serata.</p>
    <p>
      <hi rend="#i">da Il Fatto Quotidiano del 30 marzo 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>