<doc sitename="Il Fatto Quotidiano" title="La mezza delusione di Maurizio Lupi" author="Thomas Mackinson" date="2022-10-22" url="https://www.ilfattoquotidiano.it/2022/10/22/maurizio-lupi-la-delusione-e-solo-a-meta-nessun-ministero-ma-un-futuro-da-scout-per-un-centro-che-possa-sostituire-forza-italia/6847835/" hostname="ilfattoquotidiano.it" description="Nessun ministero, ma un futuro da scout per un centro che possa sostituire Forza Italia [LEGGI]" categories="Politica" tags="Forza Italia;Giorgia Meloni;Maurizio Lupi;Nuovo Centrodestra;Silvio Berlusconi" fingerprint="af23250e48cd77e">
  <main>
    <head rend="h1">Maurizio Lupi, la delusione è solo a metà: nessun ministero, ma un futuro da scout per un centro che possa sostituire Forza Italia</head>
    <graphic src="https://st.ilfattoquotidiano.it/wp-content/uploads/2022/10/22/meloni-consultazioni-1200-690x362.jpg"/>
    <p>“Scusa sono a un matrimonio, mi dovresti richiamare”. Il matrimonio non è quello di <hi rend="#b">Maurizio Lupi</hi>, che molti fino a ieri davano prenotato per un altro giuramento, quello nel governo Meloni dal quale, a sorpresa, è stato escluso. Il decano di Forza Italia, poi fondatore di “Noi Moderati”, nella lista dei ministri invece non c’è. Ieri era apparso defilatissimo e <hi rend="#b">quasi triste</hi> nelle foto di rito: quando Meloni esce dalle consultazioni per formare il nuovo governo ha dietro di sé tutti i big della maggioranza, Lupi è accanto a Salvini, guarda il pavimento compassato, come fanno i convocati dall’allenatore ma per<hi rend="#b"> restare in panchina</hi>. “Eh ma io lo ripetevo e nessuno mi credeva”, dice prima di riattaccare, minimizzando così l’impressione generale della grande delusione.</p>
    <p>La mancata designazione ha almeno due spiegazioni possibili, ma il sicuro effetto è di <hi rend="#b">spostare a destra</hi> gli equilibri del nascente governo che non ha un “centro” utile ad annacquarne almeno un po’ la componente conservatrice, nostalgica, sovranista e via dicendo. Esigenza tanto più sentita da che il leader di Forza Italia, mosso d’appetito di ministeri e smania di protagonismo, ha mandato alle ortiche ogni moderazione a suon di intemerate contro la Meloni, bottiglie di Vodka per Putin e via dicendo. Dopo l’imbarazzo che le ha causato, risuonato in tutte le cancellerie d’Europa che bramavano professioni d’atlantismo del nuovo esecutivo, quelle uscite hanno avuto l’effetto opposto a quello sperato: hanno consentito alla premier in pectore di togliersi i guantoni e <hi rend="#b">concedere pochissimo all’alleato</hi>.</p>
    <p>Meloni mette all’angolo il pugile suonato minacciando di non far nascere alcun governo. Forza Italia a quel punto ottiene i suoi cinque ministeri, che sono un bottino non magro ma quelli sono: tre con portafoglio (Esteri, Ambiente e Università) due senza (Pa e Riforme). <hi rend="#b">Niente Giustizia</hi>, non lo Sviluppo Economico per la <hi rend="#b">Ronzulli</hi> né deleghe all’editoria. Lupi paga pegno alla sconfitta di Berlusconi, oltre ai <hi rend="#b">modesti risultati</hi> che il suo partitino ha raccolto nella tornata elettorale che ha cambiato il governo nel Paese.</p>
    <p>Va anche detto che era accreditato (per alcuni lui stesso desiderava) come <hi rend="#b">ministro per i rapporti con il Parlamento</hi>, incarico non a caso andato poi a Fratelli d’Italia con il friulano <hi rend="#b">Luca Ciriani</hi>, già capogruppo di Fdi al Senato come il genero della Meloni, <hi rend="#b">Francesco Lollobrigida</hi>, alla Camera. E un motivo sotto sotto c’è. I rapporti tra Meloni e Berlusconi non sono risolti e si rischia di creare lo stesso logorio dei tempi moderni delle<hi rend="#b"> trattative per l’esecutivo</hi>, la cui tenuta è tutt’altro che scontata.</p>
    <p>Lupi e altri grandi esclusi a causa del ring tra Giorgia e Silvio possono rientrare dalla finestra con gli <hi rend="#b">incarichi di sottogoverno</hi>. Ma forse sotto sotto e davanti per Lupi si prepara un altro destino, un ruolo da “Tabacci del centrodestra” che verrà dopo B. “E’ destinato a cosa più grandi”, rivela una fonte <hi rend="#i">al Foglio</hi>. Traduzione: il suo posto virtuale può essere quello di un <hi rend="#b">generatore</hi> di corrente per un gruppo centrista che rabbocchi la <hi rend="#b">maggioranza</hi> qualora si spenga la luce in Parlamento. Quel centro, costituito come gruppo, potrebbe allora rabboccare e alimentare i voti qualora <hi rend="#b">Fratelli d’Italia</hi> fosse costretta a cercarne guardando oltre quelli dei forzisti berlusconiani. Visto il numero di delusi in <hi rend="#b">Forza</hi><hi rend="#b">Italia</hi>, certificato anche dagli audio trafugati del loro leader che sbrocca, i candidati al “nuovo centro” non mancano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>