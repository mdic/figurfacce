<doc sitename="Il Fatto Quotidiano" title="Cremlino: &quot;Auguri di Putin ai leader d'Europa? Solo a Orban e Vucic&quot;. Ma tra chi li riceverà c'è anche Berlusconi - Il Fatto Quotidiano" author="F Q" date="2022-12-30" url="https://www.ilfattoquotidiano.it/2022/12/30/cremlino-auguri-di-putin-ai-leader-deuropa-solo-a-orban-e-vucic-ma-tra-chi-li-ricevera-ce-anche-berlusconi/6921689/" hostname="ilfattoquotidiano.it" description="Il leader di Forza Italia è uno dei pochi amici europei ai quali il presidente russo invierà i suoi auguri di buon anno [Leggi]" categories="Mondo" tags="Cremlino;Russia;Silvio Berlusconi;Vladimir Putin" fingerprint="8daa92750b120184">
  <main>
    <head rend="h1">Cremlino: “Auguri di Putin ai leader d’Europa? Solo a Orban e Vucic”. Ma tra chi li riceverà c’è anche Berlusconi</head>
    <graphic src="https://st.ilfattoquotidiano.it/wp-content/uploads/2022/12/30/berlusconi-putin-690x362.jpg"/>
    <p><hi rend="#b">Vladimir Putin</hi> non dimentica gli amici, ma nemmeno i nemici. Per le feste di fine anno saranno rari i <hi rend="#b">messaggi d’auguri</hi> che arriveranno in Occidente via <hi rend="#b">Cremlino</hi>. La presidenza ha infatti comunicato che non darà il buon anno a <hi rend="#b">Joe Biden</hi>, <hi rend="#b">Olaf Scholz</hi>, <hi rend="#b">Emmanuel Macron</hi> e agli altri leader dei <hi rend="#b">Paesi “ostili”</hi>. Ma ci sono alcune eccezioni: in Europa, solo il premier ungherese <hi rend="#b">Viktor Orban</hi>, il presidente serbo <hi rend="#b">Aleksandar Vucic</hi> e, tra gli ex leader, anche <hi rend="#b">Silvio Berlusconi</hi>.</p>
    <p>La frattura apparentemente insanabile tra le cancellerie europee e americana e la Federazione trova origine nella decisione di Putin di <hi rend="#b">invadere l’Ucraina</hi> il 24 febbraio scorso. Da quel momento, si è assistito a un costante allontanamento tra le parti, con conseguente isolamento di Mosca rispetto al <hi rend="#b">Vecchio Continente</hi>. Una rottura che, in alcuni frangenti, si è cercato di risanare, come dimostrano le proposte di dialogo lanciate più volte da Macron, arrivate però a un nulla di fatto.</p>
    <p>Ma nonostante questo clima di avversione, in Europa c’è chi non è mai passato, nella mente di Putin, dalla parte del nemico. E tra questi, nonostante faccia parte di una coalizione di governo che si dichiara pienamente <hi rend="#b">filo-atlantica</hi>, c’è proprio Berlusconi. Il fondatore di <hi rend="#b">Forza Italia</hi> non ha mai nascosto <hi rend="#b">l’amicizia con il leader russo</hi>, nata durante la sua permanenza a <hi rend="#b">Palazzo Chigi</hi>. Un legame così forte da farlo rientrare nella ristretta lista di coloro che riceveranno gli auguri dal capo del Cremlino. Come, ad esempio, il tedesco <hi rend="#b">Gerhard Schroeder</hi>, ex cancelliere socialista oggi a capo del <hi rend="#b">consorzio Nord Stream</hi> e di <hi rend="#b">Rosneft</hi>, la compagnia petrolifera del governo russo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>