<doc sitename="Il Fatto Quotidiano" title="Il centrodestra chiude la campagna a piazza del Popolo: cosa hanno detto i tre leader" author="F Q" date="2022-09-22" url="https://www.ilfattoquotidiano.it/2022/09/22/salvini-berlusconi-e-meloni-chiudono-la-campagna-governeremo-per-5-anni-la-leader-fdi-se-avremo-i-numeri-cambieremo-la-carta-pure-da-soli/6813348/" hostname="ilfattoquotidiano.it" description="Meloni: &quot;Se avremo i numeri cambieremo la Carta anche da soli&quot;" categories="Elezioni politiche 2022" tags="Giorgia Meloni;Silvio Berlusconi" fingerprint="88ba0255f50ac31c">
  <main>
    <head rend="h1">Salvini, Berlusconi e Meloni chiudono la campagna: “Governeremo per 5 anni”. La leader Fdi: “Se avremo i numeri cambieremo la Carta pure da soli”</head>
    <graphic src="https://st.ilfattoquotidiano.it/wp-content/uploads/2022/09/22/meloni-salvini-1200-1200x630.jpg"/>
    <p><hi rend="#b">Una piazza del Popolo</hi><hi rend="#b">piena a metà</hi> ha accolto la chiusura della campagna elettorale della<hi rend="#b"> coalizione di centrodestra</hi>. La manifestazione, organizzata nella Capitale, è iniziata poco prima delle 19 con più di un’ora di ritardo. I leader dell’alleanza, data in vantaggio da tutti i sondaggi pubblicati prima del black out elettorale, si sono presentati uniti per lanciare gli ultimi appelli al voto. “Un gran piacere vedere le nostre bandiere tutte insieme”, ha detto <hi rend="#b">Silvio Berlusconi</hi>. Una compattezza rivendicata anche da <hi rend="#b">Giorgia Meloni</hi> e<hi rend="#b"> Matteo Salvini</hi>: “Ci impegniamo a governare insieme per cinque anni”, hanno detto entrambi. Mentre la presidente di Fratelli d’Italia è andata oltre e ha garantito che, se avranno i voti, sono pronti a <hi rend="#b">“fare la riforma del presidenzialismo”</hi> anche senza la sinistra. Quindi sono pronti a cambiare la Costituzione. E in chiusura, ha attaccato chi ha deciso il lockdown per la pandemia di Covid, quindi il ministro<hi rend="#b"> Roberto Speranza</hi>, ma anche medici e scienziati: “<hi rend="#b">Non piegheremo più le nostre libertà fondamentali a questi apprendisti stregoni</hi>“, ha detto. Parole subito condannate dall’avversario <hi rend="#b">Enrico Letta</hi>: “Si dà in pasto ai No vax e offende i nostri morti”, ha twittato.</p>
    <p>Annunci e provocazioni a parte, il clima tra gli alleati di centrodestra è tutt’altro che sereno. Per tutta la giornata la leader Fdi e il segretario del <hi rend="#b">Carroccio</hi> hanno battibeccato da lontano sulla formazione della squadra di governo: Meloni <hi rend="#b">ha detto di avere già in mente i nomi</hi>, ma il leghista ha replicato che la squadra si fa insieme. E al massimo, ha aggiunto, “penso al governo Salvini”. Senza contare le divergenze sul tema dello scostamento di bilancio. Ma ora l’obiettivo è<hi rend="#b"> rinviare ogni scontro interno al post-voto</hi> di domenica, quando a contare saranno solo le percentuali ottenute dai singoli partiti. Intanto domani 23 settembre i partiti faranno le loro chiusure da soli e, inevitabilmente, il confronto sarà già sulle diverse piazze.</p>
    <p><hi rend="#b">Meloni chiude: “Ci impegniamo a governare per cinque anni”</hi> – Un coro “Giorgia Giorgia”, qualche fumogeno, bandiere di <hi rend="#b">Fratelli d’Italia</hi> tutte in alto e la presentazione dell’attore<hi rend="#b"> Pino Insegno</hi> hanno accolto<hi rend="#b"> Giorgia Meloni</hi> sul palco. Subito dopo un nuovo coro <hi rend="#b">“Giorgia, Giorgia”</hi> ha interrotto brevemente il suo intervento. In piazza, anche un cartello con la sua foto e la scritta “Noi siamo Giorgia”. “Mentre noi parlavamo delle nostra priorità loro parlavano solo di noi e tentavano di trascinarci in <hi rend="#b">una lotta nel fango</hi> che è il loro terreno più congeniale”, ha detto rivolgendosi agli avversari. “Quando è arrivata la democrazia la sinistra ha perso la testa” è una sinistra “rabbiosa, violenta che ha il terrore di perdere il suo consolidato sistema di potere”. E ancora: “La tesi della sinistra è più o meno: non abbiamo niente da dire ma siccome la Meloni è pericolosa <hi rend="#b">turatevi il naso e votate a sinistra</hi>. Ora è il momento di respirare a pieni polmoni, qua c’è l’aria della libertà, è arrivato il momento di non turarsi più il naso”. E sempre parlando degli avversari, Meloni ha rilanciato: “<hi rend="#b">Gli inciuci sono pronti a rifarli</hi>. Noi del centrodestra ci avete visto su questo palco. Dall’altra parte ci sono <hi rend="#b">Calenda, Conte, Letta, Di Maio</hi>. Apparentemente si fanno la guerra. Voglio sfidarli: dichiarino entro domani sera quali sono i partiti con o quali si vogliono alleare per un eventuale governo. Escano allo scoperto, prima del voto dicano la verità”. Parlando della crisi energetica ha rilanciato: “Serve un tetto al prezzo del gas”, ha detto. “Non facciamo come Letta che va in Germania non a trattare sul tetto ma a barattare il sostegno a lui con l’interesse nazionale”. Meloni ha anche parlato delle riforme costituzionali: “Se gli italiani ci daranno la maggioranza”, ha detto, “faremo una riforma in senso presidenziale e saremo felici se la sinistra vorrà darci una mano a efficientare le nostre istituzioni, ma <hi rend="#b">se gli italiani ci daranno i numeri noi lo faremo lo stesso</hi>“.</p>
    <p>Meloni ha anche fatto <hi rend="#b">un passaggio sul Covid</hi>, usando parole molto dure contro medici e scienziati: “Libertà vale anche per come intendiamo affrontare l’eventuale ritorno della pandemia: non accetteremo più che l’Italia sia l’esperimento dell’applicazione del modello cinese a un Paese occidentale” con “<hi rend="#b">il modello Speranza</hi> siamo stati il paese con le più grandi restrizioni e il più alto numero di contagi. <hi rend="#b">Non piegheremo più le nostre libertà fondamentali a questi apprendisti stregoni</hi>“. La leader Fdi ha fatto il pieno di applausi rispetto agli altri leader del centrodestra. Gli applausi più forti sono scattati quando ha arringato i manifestanti urlando “C’è aria di libertà”. Meloni ha anche stoppato i fischi partiti da alcuni manifestanti quando ha citato i nomi dei leader rivali. “No, noi non fischiamo nessuno ché noi siamo gente di un certo livello”, ha detto.</p>
    <p>
      <graphic src="https://st.ilfattoquotidiano.it/wp-content/uploads/2022/09/22/meloni_popolo-630x331.jpg"/>
    </p>
    <p><hi rend="#b">Berlusconi apre: “Bello vedere sventolare tutte insieme le bandiere”</hi> – Manifestanti per lo più seduti e con gran parte delle bandiere abbassate – tranne una decina di <hi rend="#b">Forza Italia</hi> – hanno seguito l’intervento di <hi rend="#b">Silvio Berlusconi</hi> sul palco. L’applauso più forte ha riguardato il passaggio sulle tasse (“Noi siamo gli unici che non vogliono aumentarle”, ha detto il leader di<hi rend="#b"> Forza Italia</hi>). Poi applausi sull’unità del centrodestra e sulla “giustizia giusta”. Al lato del palco c’era la compagna di Berlusconi, <hi rend="#b">Marta Fascina</hi>. Il leader Fi nel suo discorso ha attaccato, di nuovo, i giudici: “Quale Italia vogliamo costruire?”. Un’Italia “dove non ci siano giudici che usino il loro potere per colpire e per eliminare gli avversari politici”. “Sono qui perché siamo uniti, noi siamo la maggioranza vera del Paese”, ha detto. “In ogni turno elettorale, nelle amministrative, europee e politiche abbiamo avuto sempre la stessa risposta: l’Italia non vuole essere governata dalla sinistra. 8 anni fa in campo per evitare che la sinistra dell’ex partito comunista prendesse il potere.<hi rend="#b"> Ci siamo alleati per evitare una deriva autoritaria, statalista e giustizialista</hi>“. Sul “viva Meloni, viva Salvini, viva Forza Italia e viva la libertà” è scattato l’applauso finale scandito dalle bandiere alzate dei vari partiti.</p>
    <p><hi rend="#b">Lupi interviene per Noi Moderati</hi> – <hi rend="#b">Maurizio Lupi</hi> ha preso la parola in rappresentanza di Noi Moderati e ha cercato di dire che la coalizione sarà anche “moderata”: “Mi dicono che in piazza devi essere meno moderato, più populista: ma <hi rend="#b">ci hanno un po’ rotto nel mettere il centrodestra tra i populisti in contrapposizione con i moderati</hi>. Dire che una famiglia è il pilastro della società, che ogni giovane ha diritto a un’educazione, a una scuola dignitosa, dire che ogni famiglia ha la libertà di poter scegliere è amare il popolo o essere populisti? Basta con queste contrapposizioni”. E ha chiuso: “Tutti noi crediamo che al Nord come al Sud, c’è la dignità di avare un lavoro e non l’elemosina di un’assistenza. E il lavoro lo danno le imprese, non lo Stato”.</p>
    <p><hi rend="#b">Salvini rivendica “unità”</hi> – “La prima vittoria prima del 25 siete voi”, ha detto il leader del Carroccio dal palco, “gente di tradizioni diverse che hanno deciso di essere insieme con un destino comune e un impegno che prendiamo noi tutti: <hi rend="#b">governare bene e insieme per 5 anni.</hi> Ci troviamo qui tra 5 anni. La sinistra è divisa e litigiosa. Qui c’è una prova di maturità: non c’è bisogno di insultare e minacciare come fa la sinistra. da noi solo proposte e sorrisi”. Quindi il leghista ha ribadito la sua ultima proposta elettorale: “<hi rend="#b">Via il canone Rai dalla bolletta</hi>. E se Fazio vuole fare i comizi, se li paga di tasca sua”. Quindi Salvini ha annunciato che “il primo atto del governo sarà <hi rend="#b">un decreto energia</hi> per bloccare subito gli aumenti delle bollette di energia e gas. E poi cancellare la legge, iniqua, Fornero. Vogliamo il diritto alla pensione per chi fatica da una vita e diritto al lavoro per i giovani e per gli operai”. E “<hi rend="#b">se l’Europa pensa di licenziare operai in Italia</hi> per fare un favore alla Cina, di mettere fuorilegge le auto diesel per licenziare in Italia e assumere a Pechino, il prossimo governo indice un referendum per chiedere agli italiani se sono d’accordo con questa sciocchezza”. Mentre parlava Salvini hanno iniziato a suonare le campane e lui si è interrotto: “Evviva il suono delle campane e guai a chi viene nel nostro paese per cambiare il nostro modo pregare”, ha detto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>