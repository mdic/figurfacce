<doc sitename="Il Fatto Quotidiano" title="Danimarca, birrificio artigianale &quot;Stronzo&quot; lancia la birra Berlusconi - Il Fatto Quotidiano" author="RQuotidiano" date="2012-10-12" url="http://www.ilfattoquotidiano.it/2012/10/12/danimarca-birrificio-artigianale-stronzo-lancia-birra-berlusconi/380946/" hostname="ilfattoquotidiano.it" description="Una ‘bionda’ da lanciare sul mercato col nome del Cavaliere. Si tratta di una birra prodotta da un birrificio artigianale danese che si è dato un nome ‘particolare’: ‘Stronzo brewing company’. E lo ha fatto proprio con l’intenzione di ricalcare l’insulto italico. La birra Berlusconi, scrivono sulla pagina facebook dell’azienda, è “sfacciata, un po’ troppo …" categories="Società" tags="Birra;Silvio Berlusconi" fingerprint="69bf53bcd278731f">
  <main>
    <head rend="h1">Danimarca, birrificio artigianale “Stronzo” lancia la birra Berlusconi</head>
    <graphic src="https://st.ilfattoquotidiano.it/wp-content/uploads/2012/10/stronzo-bre-interna-nuova1.jpg"/>
    <p>Una ‘bionda’ da lanciare sul mercato col nome del <hi rend="#b">Cavaliere</hi>. Si tratta di una birra prodotta da un birrificio artigianale danese che si è dato un nome ‘particolare’: ‘Stronzo brewing company’. E lo ha fatto proprio con l’intenzione di ricalcare l’insulto italico. La <hi rend="#b">birra Berlusconi</hi>, scrivono sulla pagina facebook dell’azienda, è “sfacciata, un po’ troppo abbronzata” e con tanta schiuma. Ricca “di note di frutta e spezie”, che la rendono “amabile e un po’ dolce”, ma con “un lungo retrogusto molto amaro”, si appresta a fare ingresso sul mercato. <ref target="http://stronzo.dk/">Il sito internet dell’azienda</ref>, che ha sede al 68 di Norrebrogade a Copenaghen, reclama i suoi prodotti come birre per ‘gente con carattere’.</p>
    <p>In catalogo ci sono già una decina di prodotti: la ‘Golden Stronzo’, la ‘Proud Stronzo’, la ‘White Stronzo’ e tante altre. Oggi, sulla <ref target="http://www.facebook.com/pages/Stronzo-Brewing-Co/117354781698557?fref=ts">pagina Facebook </ref>, è comparso l’annuncio- in realtà piuttosto vago – di una nuova qualità di birra: la ‘Berlusconi Stronzo’. Sul sito dell’azienda, però, non è ancora reclamizzata, ma il post sul social network, corredato di una foto del Cavaliere sorridente, ha già raccolto commenti divertiti di amanti della bionda. E l’azienda promette: “Assaggiare la Berlusconi è una storia completamente nuova”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>