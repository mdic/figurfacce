<doc sitename="Il Fatto Quotidiano" title="Salvatore Baiardo racconta a La7 un presunto incontro con Paolo Berlusconi: &quot;Siamo stati mezz'ora soli&quot; - Video - Il Fatto Quotidiano" author="F Q" date="2023-02-06" url="https://www.ilfattoquotidiano.it/2023/02/06/salvatore-baiardo-racconta-a-la7-un-presunto-incontro-con-paolo-berlusconi-siamo-stati-mezzora-soli-video/7031342/" hostname="ilfattoquotidiano.it" description="“Siamo stati in ufficio da soli, siamo stati una buona mezz’ora da soli. Ma non ha mai ricevuto minacce da me”. Così Salvatore Baiardo, condannato per il favoreggiamento dei boss stragisti e anche per falso e calunnia e considerato il portavoce del boss Giuseppe Graviano, commentando a Non è l’Arena, su La7, la notizia di …" categories="Mafie" tags="La7;Paolo Berlusconi;Silvio Berlusconi" fingerprint="3fba326fa342f208">
  <main>
    <p>“<hi rend="#b">Siamo stati in ufficio da soli</hi>, siamo stati una buona mezz’ora da soli. Ma non ha mai ricevuto minacce da me”. Così <hi rend="#b">Salvatore Baiardo</hi>, condannato per il favoreggiamento dei boss stragisti e anche per falso e calunnia e considerato il portavoce del boss<hi rend="#b"> Giuseppe Graviano</hi>, commentando a <ref target="https://www.la7.it/">Non è l’Arena, su La7</ref>, la <ref target="https://www.ilfattoquotidiano.it/2023/02/05/quando-il-profeta-dellarresto-di-messina-denaro-tento-di-parlare-con-silvio-berlusconi-ma-incontro-paolo/6990611/">notizia di un suo incontro con Paolo Berlusconi</ref> dopo, racconta <hi rend="#i">La Repubblica</hi>, un presunto contatto fallito con il fratello Silvio.</p>
    <p>Su <hi rend="#i">La7</hi> Baiardo porta avanti la tesi di aver cercato l’editore de <hi rend="#i">Il Giornale</hi> per chiedere un posto di lavoro. Ma in studio lo smentiscono: “È evidente la ragione di quell’incontro stia nel fatto che è andato da Paolo Berlusconi a riferire quello che già i Graviano avevano detto a Silvio Berlusconi, tant’è che Paolo Berlusconi, ascoltato dalla procura di Firenze, ha detto ‘è venuto a dirmi cose brutte su mio fratello'”, spiega la giornalista <hi rend="#b">Sandra Amurri</hi>. Subito seguita dall’ex pm <hi rend="#b">Antonio Ingroia</hi>, che osserva: “Se avesse chiesto un posto di lavoro avrebbe usato parole gentili, no?”. E il conduttore, <hi rend="#b">Massimo Giletti</hi> specifica: “Berlusconi ha portato anche come testimoni due agenti di polizia”.</p>
    <p>Baiardo, però, rimane fermo sulla sua posizione e racconta il presunto incontro: “Lui stava pranzando al bar, nella sue sede del <hi rend="#i">Giornale</hi> a Milano. Ho detto di non disturbarlo, ho dato i documenti (agli agenti <hi rend="#i">ndr</hi>). Poi escono e mi dicono che Berlusconi mi avrebbe chiamato appena finito…”. “Perché si chiama Baiardo, altrimenti a un altro avrebbero detto che Berlusconi non aveva tempo”, fa notare ancora Amurri”. Il “portavoce” di Graviano però continua e sottolinea: “Se nego di aver detto cose minacciose? Assolutamente, mai detto cose minacciose”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>