<doc sitename="Il Fatto Quotidiano" title="Nuovo governo: tutti i nomi" author="Pierluigi Giordano Cardone" date="2022-10-15" url="https://www.ilfattoquotidiano.it/2022/10/15/governo-nello-scontro-meloni-berlusconi-la-spunta-la-lega-salvini-alle-infrastrutture-crosetto-al-super-ministero-mise-transizione-i-nomi/6839953/" hostname="ilfattoquotidiano.it" description="Salvini alle Infrastrutture, Crosetto al super ministero Mise-Transizione [LEGGI]" categories="Politica" tags="Giancarlo Giorgetti;Giorgia Meloni;Governo Meloni;Matteo Salvini;Silvio Berlusconi" fingerprint="ebb87271e99ea5b5">
  <main>
    <head rend="h1">Governo, nello scontro Meloni-Berlusconi la spunta la Lega: Salvini alle Infrastrutture, Crosetto al super ministero Mise-Transizione – i nomi</head>
    <graphic src="https://st.ilfattoquotidiano.it/wp-content/uploads/2022/09/09/crosetto-meloni-1200-1200x630.jpg"/>
    <p>Quali conseguenze avrà lo scontro tra <hi rend="#b">Giorgia</hi><hi rend="#b">Meloni</hi> e <hi rend="#b">Silvio</hi><hi rend="#b">Berlusconi</hi> nel complicato puzzle del nuovo governo? Respinta con perdite la narrazione di un centrodestra compatto, le elezioni dei presidente di <hi rend="#b">Camera</hi> e <hi rend="#b">Senato</hi> hanno lasciato crepe che potrebbero portare la premier in pectore a rivedere la lista dei ministri da presentare al Colle una volta ricevuto l’incarico (dal 21 al 27 ottobre ogni data è buona). Attenzione: in ballo non ci sono tanto i nomi, quanto le caselle che andrebbero a occupare. Un caso su tutti: il ministero della Giustizia. Non è un mistero che <hi rend="#b">Silvio Berlusconi</hi> lo abbia rivendicato, in modo da piazzare uno dei suoi fedelissimi a via Arenula. I nomi sono due: Maria Elisabetta Casellati e <hi rend="#b">Francesco Paolo Sisto</hi>, con la prima in pole position (anche se in Fratelli d’Italia preferirebbero il secondo). Nelle ultime ore, però, Giorgia Meloni avrebbe cambiato idea e come Guardasigilli vuole l’ex pm <hi rend="#b">Carlo Nordio</hi>. Il motivo? Al netto della lite con Berlusconi, alla <hi rend="#b">Giustizia</hi> non può andare una figura che apra uno scontro diretto con la magistratura. Certo, Forza Italia perderebbe una delle caselle più desiderate (Casellati sarebbe dirottata alla Cultura) e in tal senso non basterebbero come ricompensa né la Farnesina ad <hi rend="#b">Antonio Tajani</hi> né l’Istruzione ad Anna Maria Bernini (nomine date per certe), anche perché al momento <hi rend="#b">Licia Ronzulli</hi> non pare avere chanches di entrare nella squadra di governo, neanche al <hi rend="#b">Turismo</hi>. È il dazio da pagare dopo le accuse tra leader? Si vedrà. Intanto il cambio di rotta alla Giustizia potrebbe avere una serie di effetti a cascata. Ad approfittarne, neanche a dirlo, sarebbe la <hi rend="#b">Lega</hi>.</p>
    <p>Confermato <hi rend="#b">Giorgetti</hi> all’Economia (sarebbe conteggiato come tecnico, pur essendo figura squisitamente politica), al Carroccio andrebbero altri 5 ministeri, tutti di peso: Salvini (che non dovrebbe essere vicepremier, Meloni preferirebbe non averne) alle Infrastrutture, <hi rend="#b">Centinaio</hi> all’Agricoltura, <hi rend="#b">Valditara</hi> all’Università e Ricerca, <hi rend="#b">Baldassarre</hi> a Famiglia e Natalità (avrebbe la meglio su <hi rend="#b">Isabella</hi><hi rend="#b">Rauti</hi>) e <hi rend="#b">Calderoli</hi> che, dopo aver rinunciato alla presidenza del Senato, andrebbe al dicastero unificato Autonomia e Riforme. Certo, Salvini non avrà il Viminale come da lui desiderato, ma la probabilissima nomina di <hi rend="#b">Matteo Piantedosi</hi> (attuale prefetto di Roma e suo ex capo di gabinetto) è una notizia che lenisce il malcontento. L’alternativa? <hi rend="#b">Giuseppe</hi><hi rend="#b">Pecoraro</hi>. Se queste voci fossero confermate, il Carroccio sarebbe riuscito a tramutare un risultato elettorale disastroso in un’insperata presenza di governo, ben più corposa dei consensi racimolati nelle urne (senza considerare il vicesegretario <hi rend="#b">Fontana</hi> presidente della Camera).</p>
    <p>E Fratelli d’Italia? Chi pensa a un <hi rend="#b">ridimensionamento numerico</hi> sull’altare degli equilibri della coalizione sarà smentito: l’idea di <hi rend="#b">Giorgia</hi><hi rend="#b">Meloni</hi>, infatti, è di affidare a uno dei suoi fedelissimi il nuovo super ministero che nascerebbe dall’unificazione dello Sviluppo economico e della Transizione ecologica (non ci sono possibilità di conferma per <hi rend="#b">Cingolani</hi>). Si tratterebbe di un dicastero da cui passerebbe la gran parte dei soldi del <hi rend="#b">Pnrr</hi> e anche per questo motivo la leader di Fdi vorrebbe affidarlo a <hi rend="#b">Guido Crosetto</hi>, fondatore del partito e da sempre vicinissimo all’ex ministra della Gioventù. Con un’operazione del genere, il ministero dell’Ambiente tornerebbe ad essere un’entità a sé stante, anche se con meno peso in termini economici; Fratelli d’Italia, tuttavia, ha bisogno di recuperare spazio in un settore dove è oggettivamente molto indietro, motivo per cui Meloni ha pensato di piazzarvi uno dei suoi colonnelli, ovvero <hi rend="#b">Fabio</hi><hi rend="#b">Rampelli</hi>.</p>
    <p>Stesso identico discorso per il <hi rend="#b">ministero del Sud</hi>: alle elezioni del 25 settembre nelle regioni meridionali Fratelli d’Italia ha sofferto la presenza del M5s e dei potentati locali, motivo per cui ha bisogno di un dicastero ad hoc, che con tutta probabilità sarà affidato a <hi rend="#b">Raffaele Fitto</hi> o <hi rend="#b">Nello</hi><hi rend="#b">Musumeci</hi>, rispettivamente ex governatori di Puglia e Sicilia. Obiettivo collaterale: approfittare della ritirata a nord della Lega e riequilibrare almeno un po’ lo sbilanciamento geografico dell’esecutivo. Molto probabile, inoltre, la nomina di Adolfo Urso a ministro della Difesa, mentre per la Sanità è corsa a due tra <hi rend="#b">Rocco Bellantone</hi> e <hi rend="#b">Francesco</hi><hi rend="#b">Rocca</hi>. Ultima casella, ma non per questo meno importante, è quella relativa al sottosegretario alla Presidenza del Consiglio: trova conferme da più fonti il nome di <hi rend="#b">Giovanbattista</hi><hi rend="#b">Fazzolari</hi>, per cui Giorgia Meloni nutre una fiducia definita “assoluta” da chi conosce la leader di <hi rend="#b">Fratelli d’Italia</hi>. Giorno giusto per il nuovo governo? “Tutti, tranne il 28 ottobre e il 2 novembre: sono più scaramantici che <hi rend="#b">fascisti</hi>” è quanto sussurra una voce vicina ai vertici del primo partito italiano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>