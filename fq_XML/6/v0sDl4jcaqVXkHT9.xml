<doc sitename="Il Fatto Quotidiano" title="La Lega rilancia: &quot;A Bologna il ministero dell'Istruzione&quot; - Il Fatto Quotidiano" author="RQuotidiano" date="2011-06-19" url="http://www.ilfattoquotidiano.it/2011/06/19/la-lega-rilancia-a-bologna-il-ministero-dellistruzione/120087/" hostname="ilfattoquotidiano.it" description="“È da un anno che pensiamo di portare i ministeri al Nord. Non c’è nulla di inverosimile, anzi, a noi ci sembra una cosa normale. La" categories="Emilia Romagna - Cronaca" tags="Angelo Alessandri;Bologna;Lega;Ministero dell’Istruzione;Pontida;Silvio Berlusconi;Umberto Bossi" fingerprint="eea8713df1b668bc">
  <main>
    <head rend="h3">Emilia Romagna - Cronaca</head>
    <head rend="h1">La Lega rilancia: “A Bologna il ministero dell’Istruzione”</head>
    <p>“È da un anno che pensiamo di portare i ministeri al Nord. Non c’è nulla di inverosimile, anzi, a noi ci sembra una cosa normale. La capitale economica del nostro Paese qual è? <hi rend="#b"> Milano, ovviamente.</hi> Allora lì andrebbe il ministero dell’<hi rend="#b">Economia</hi>. A <hi rend="#b">Bologna</hi>, invece, potrebbe andare quello dell’<hi rend="#b">Università e dell’Istruzione</hi>. Perché no?”. Il segretario della<hi rend="#b"> Lega Nord</hi> per l’Emilia, <hi rend="#b">Angelo Alessandri</hi> lo ha ribadito pochi giorni fa, intervenendo a Modena all’indomani del referendum, per annunciare la creazione di gruppi autonomi del Carroccio all’interno di ogni Consiglio comunale.</p>
    <p>Autonomi rispetto a chi? “<hi rend="#b">Al Pdl, che troppe volte soffre l’attivismo della Lega</hi>. E quando soffrono sbagliano. Ma noi dobbiamo lavorare, non possiamo mica stare a raccontarcela”, ha messo in chiaro il deputato leghista. Dichiarazioni che oggi suonano come una sorta di riscaldamento prima della partita vera: quella di <hi rend="#b">Pontida</hi>. Del resto in Emilia, la Lega ha iniziato a smarcarsi dai berlusconiani già prima del raduno di oggi. “Basta guardare a Bologna: <hi rend="#b">lì il Pdl non ci ha creduto, e si è visto</hi>”, ha ribadito Alessandri, spargendo sale sulla ferita ancora fresca dal mancato ballottaggio nel capoluogo emiliano-romagnolo.</p>
    <p>A proposito della dislocazione dei ministeri, però, quella che propone il leader emiliano del Carroccio è una variazione rispetto al tema ‘ufficiale’ rilanciato oggi dal raduno dei leghisti: bene trasferirli al Nord, ma chi ha detto che devono andare solo alla Lombardia? Alessandri, infatti, immagina il ministero dell’Università e dell’Istruzione a Bologna, mentre quello del Lavoro a Torino. L’Economia, invece, quella tocca indubbiamente a Milano.</p>
    <p>“Poi bisogna vedere se si tratta di ministeri veri e propri, oppure di sedi di rappresentanza. La cosa, chiaramente, va studiata”, spiega prendendo come modello “la Germania, dove questo sistema esiste già”. Ma una cosa è certa: “È un’idea che sta prendendo corpo. Quando all’inizio noi facciamo le proposte, sono tutti contrari, ma poi…”, osserva e ricorda che “ad esempio, quando ho iniziato a parlare di federalismo, mi davano del razzista. Oggi <hi rend="#b">sono d’accordo anche molti sindaci del Pd</hi>. Ecco, con i ministeri è la stessa cosa. Arriveremo anche a questo”.</p>
    <p>Nel frattempo, però, “il centrodestra deve cambiare. La sberla che è venuta dal referendum può essere anche salutare: dobbiamo raccogliere il messaggio che ci viene dalla gente”, ammette il numero uno della Lega in Emilia (che a proposito di referendum aveva rivelato di essere favorevole al quesito sull’acqua pubblica). Il centrodestra deve cambiare anche leader? “Stiamo ragionando anche su questo”, ha tagliato corto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>