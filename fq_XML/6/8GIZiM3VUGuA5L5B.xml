<doc sitename="Il Fatto Quotidiano" title="Elezioni, Berlusconi a Monti: &quot;Il tempo dei tecnici è finito&quot;. Aut aut alla Lega - Il Fatto Quotidiano" author="RQuotidiano" date="2012-12-09" url="http://www.ilfattoquotidiano.it/2012/12/09/elezioni-berlusconi-tempo-dei-tecnici-e-finito-e-corteggia-lega/441010/" hostname="ilfattoquotidiano.it" description="“Il tempo dei tecnici è finito, noi durante il nostro governo siamo stati migliori di questo”. E ancora, nessuna sorpresa per l’annuncio di dimissioni dato dal permier Mario Monti dopo lo sfilamento del Pdl dalla maggioranza: “Sorpreso? No, pensavamo che fosse doveroso un comportamento siffatto”. Silvio Berlusconi si tuffa in piena campagna elettorale parlando con …" categories="Politica" tags="Elezioni;Elezioni Anticipate;Elezioni Politiche;Elezioni Regionali Lombardia;Governo Monti;Mario Monti;PDL;Silvio Berlusconi" fingerprint="29bd33f4f536b02c">
  <main>
    <head rend="h1">Elezioni, Berlusconi a Monti: “Il tempo dei tecnici è finito”. Aut aut alla Lega</head>
    <graphic src="https://st.ilfattoquotidiano.it/wp-content/uploads/2012/12/berlusconi-monti-interna-new.jpg"/>
    <p>“Il tempo dei tecnici è finito, noi durante il nostro governo siamo stati migliori di questo”. E ancora, nessuna sorpresa per l’annuncio di dimissioni dato dal permier <hi rend="#b">Mario Monti</hi> dopo lo sfilamento del <hi rend="#b">Pdl</hi> dalla maggioranza: “Sorpreso? No, pensavamo che fosse <hi rend="#b">doveroso</hi> un comportamento siffatto”. <hi rend="#b">Silvio Berlusconi</hi> si tuffa in piena campagna elettorale parlando con i giornalisti fuori da una pizzeria di Milano (ironia della sorte, in via Vincenzo Monti), dove ha cenato dopo il vertice del Pdl sulle <hi rend="#b">regionali lombarde</hi> nella villa di via Rovani. L’attacco al professore e al suo esecutivo è netto e fa capire i toni che Berlusconi utilizzerà nei prossimi mesi.</p>
    <p>“Noi abbiamo tenuto fede agli impegni. Cambia poco perché abbiamo l’anticipo di un voto di un mese, un mese e mezzo”, ha continuato il Cavaliere, assicurando che il breve lasso di tempo che separa il paese dal voto è più che sufficiente per battere il <hi rend="#b">Pd di Bersani</hi>: “Penso di sì, sono più giovane politicamente di Bersani, Casini” e di altri politici del centrosinistra “e sono assistito dal migliore giovane che c’è in campo, <hi rend="#b">Angelino Alfano</hi>“.</p>
    <p>Non manca l’apertura allo sfidante del leader del Pd alle primarie – “Se <hi rend="#b">Renzi</hi> volesse venire con noi, sappia che ai liberali tengo sempre la porta aperta” – ma soprattutto è chiara l’impronta <hi rend="#b">anti-europeista</hi> che Berlusconi intende imprimere alla competizione elettorale: “Non si può continuare con queste politiche germano-centriche in ossequio all’<hi rend="#b">Europa</hi>“. In conclusione, i leader del Pdl ha affermato di confidare “nel buon senso degli italiani – cui cercherò di spiegare a<ref target="http://www.ilfattoquotidiano.it/2012/12/09/berlusconi-ritorno-in-campo-parte-dalla-tv-due-ore-in-diretta-su-rai1/440647">ndando nel prossimo mese in tv che il voto frammentato rende il Paese ingovernabile</ref>“.</p>
    <p>Il ritorno al passato si completa con la riedizione dell’alleanza con il Carroccio: “Mai venuta meno l’alleanza con la Lega. Un ragionamento che l’ex <hi rend="#b">presidente del Consiglio</hi> ha fatto anche con il vertice lombardo del partito riunito per oltre quattro ore in via Rovani, storica residenza milanese del Cavaliere. Un incontro definito “molto costruttivo” dall’ex capo del governo che tra i vari argomenti ha discusso appunto con i suoi dirigenti del <hi rend="#b">futuro della Lombardia</hi> e dell’ipotesi di un accordo con la Lega.</p>
    <p><hi rend="#b">Elezioni in Lombardia</hi>. L’idea che il Pdl appoggi la candidatura di<hi rend="#b"> Roberto Maroni</hi> va bene al Cavaliere che però, come contropartita, chiede un impegno del Carroccio a siglare un’intesa a livello nazionale. “Prima di parlare di candidato in Lombardia, bisogna parlare di contesto nazionale. Anche noi abbiamo i nostri candidati”. E per questo “per noi è prioritario che la Lega esprima la sua posizione in un quadro nazionale” fa sapere, a termine della riunione, il coordinatore lombardo del Pdl <hi rend="#b">Mario Mantovani</hi>. Per la poltrona del Pirellone l’ipotesi è infatti quella di un ticket di due ex ministri: il segretario della Lega Nord Roberto Maroni e di <hi rend="#b">Mariastella Gelmini.</hi> Quello che è certo è il duo Maroni-Gelmini non piace al presidente uscente della Lombardia, Roberto Formigoni, che prima di entrare spiegava: “Preferisco Coppi-Bartali”. Perché per il Celeste il candidato giusto era Gabriele Albertini (che oggi in una intervista ha fatto sapere che non rinnoverà la tessera del Pdl, ndr). Il governatore ha sempre dichiarato la sua preferenza per la candidatura alla presidenza della Lombardia dell’ex sindaco di Milano, ma oggi questa candidatura potrebbe essere tramontata. Certo è che “si sono prese decisioni importanti” .</p>
    <p><hi rend="#b">Per B. Monti avrebbe solo il 13% delle preferenze. </hi>Lega a parte, l’<hi rend="#b">ex capo del governo</hi> attende che il premier faccia la sua mossa e dica apertamente se intende candidarsi o meno. E pensare – è il ragionamento – che sono stato il primo ad indicare Monti come la persona giusta per metter insieme tutti i <hi rend="#b">moderati</hi> mettendo bene in chiaro al Professore che avrebbe potuto godere del mio appoggio. Ora – prosegue ancora l’ex capo con i suoi uomini più fidati – Monti decide di schierarsi e siglare un accordo solo con una parte politica. Il Cavaliere sa bene che il rapporto con il Professore è ormai irrecuperabile. Berlusconi ne avrebbe parlato anche con <hi rend="#b">Gianni Letta</hi> che oggi lo ha informato di un colloquio avuto con il Capo dello Stato a margine del concerto di Natale al Quirinale. Il presidente della Repubblica avrebbe espresso le sue valutazioni sulla decisione assunta dal Cavaliere di sfiduciare il governo accelerando la<hi rend="#b"> fine di una legislatura</hi> ormai arrivata agli sgoccioli. In attesa di capire le mosse di Monti, il Cavaliere è convinto che il premier ancora in carica non riscuota successo in quella fetta di elettori a cui guarda il leader del Pdl. Parole che sarebbero supportate da una serie di sondaggi (quelli nuovi arriveranno domani mattina) secondo cui il premier non avrebbe un gradimento significativo, si parla di un <hi rend="#b">13% massimo</hi>. Sondaggi a parte però il capo del governo si prepara alla controffensiva. L’accelerazione sulle<hi rend="#b"> legge di stabilità</hi> e <ref target="http://www.ilfattoquotidiano.it/2012/12/09/crisi-ipotesi-scioglimento-camera-21-elezioni-tra-10-e-24-febbraio/440963/">lo scioglimento della legislatura prima di Natale rafforza l’idea che si vada a votare a febbraio</ref>. L’obiettivo del partito è quello di provare a fare il più possibile ostruzionismo in Parlamento per allungare i tempi sperando che si voti il 24-25 febbraio. Il poco tempo a disposizione impone al Cavaliere anche una revisione su come impostare la campagna elettorale che ruoterà intorno al tema delle tasse e al rischio di un aumento nel caso al governo vada il centro sinistra. </p>
    <p><hi rend="#b">La strategia anti Grillo</hi>. L’ex capo del governo ha intenzione di alzare il livello dei toni ed anche l’allarmismo cercando di attrarre quegli elettori pronti a sostenere <hi rend="#b">Grillo, </hi><ref target="http://www.ilfattoquotidiano.it/2012/12/09/grillo-rigor-montis-ha-dimostrato-coraggio-di-don-abbondio/440692/">che ancora oggi dal suo blog ha lanciato strali contro Monti e tutti gli altri</ref>. L’obiettivo – spiegano i pidiellini – è arrivare prima del<hi rend="#b"> Movimento 5 Stelle. </hi>Ecco perché l’intenzione è arrivare ad un’intesa con la Lega. Certo, l’idea di ‘consegnare’ al Carroccio anche la Lombardia non piace allo stato maggiore del partito, poco convinto che un’intesa nazionale con i leghisti consenta al Pdl di poter mandare in tilt il <hi rend="#b">Senato.</hi> Già perché potrebbe essere quella la strategia da seguire visto il ‘peso’ in termini di elezione di senatori che ha la Lombardia. I sondaggi in questo momento danno il partito del Cavaliere in caduta libera in tutte le Regioni per cui risalire la china è complicato.</p>
    <p><hi rend="#b">Volti nuovi per le liste elettorali.</hi> Occhi puntati poi sulla composizione delle <hi rend="#b">liste elettorali</hi>. Raccontano che l’ex capo del governo sia intenzionato a fare ‘piazza pulita’ rinnovando con una serie di<hi rend="#b"> volti nuovi</hi>. Tra cui non ci sarà quello di <hi rend="#b">Flavio Briatore c</hi>he su Twitter ha ribadito che non si candiderà e che voterà turandosi il naso. L’idea di dare vita ad un partito che assomigli nei fatti ad un nuova <hi rend="#b">Forza Italia</hi> potrebbe portare una parte degli ex An a lasciare il Pdl. Nel vertice Ignazio La Russa, a quanto raccontano i presenti, avrebbe esposto l’idea a Berlusconi che non si sarebbe detto contrario: “Ditemi quello che volete fare – avrebbe replicato il Cavaliere – se pensate che divisi si possa recuperare consenso io non metto ostacoli”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>