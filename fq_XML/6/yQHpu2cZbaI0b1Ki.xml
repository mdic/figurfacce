<doc sitename="Il Fatto Quotidiano" title="Ruby ter, i giudici in camera di consiglio. Polanco: &quot;Questi anni sono stati un inferno&quot; - Il Fatto Quotidiano" author="Giovanna Trinchella" date="2023-02-15" url="https://www.ilfattoquotidiano.it/2023/02/15/ruby-ter-i-giudici-in-camera-di-consiglio-polanco-questi-anni-sono-stati-un-inferno/7065780/" hostname="ilfattoquotidiano.it" description="Ruby ter, i giudici in camera di consiglio per la sentenza" categories="Giustizia" tags="Caso Ruby;Paolo Berlusconi;Processo Ruby;Ruby;Silvio Berlusconi" fingerprint="b1fdfc7367287831">
  <main>
    <head rend="h1">Ruby ter, i giudici in camera di consiglio. Polanco: “Questi anni sono stati un inferno”</head>
    <graphic src="https://st.ilfattoquotidiano.it/wp-content/uploads/2023/02/15/Siciliano-Cecconi-690x362.jpg"/>
    <p>Dopo l’appello e le richieste di rito il presidente del VII sezione del Tribunale ha dato atto della <ref target="https://www.ilfattoquotidiano.it/2023/02/13/ruby-ter-il-governo-revoca-la-costituzione-di-parte-civile-nel-processo-contro-berlusconi/7064195/">revoca della costituzione di parte civile da parte dell’Avvocatura dello Stato, come ordinato dal governo Meloni,</ref> e ha annunciato che il collegio si ritirava in camera di consiglio. Si è così arrivati, <ref target="https://www.ilfattoquotidiano.it/2023/02/15/ruby-ter-il-lungo-e-anomalo-processo-dallo-spacchettamento-in-sette-tronconi-al-tira-e-molla-delle-testi-8-anni-per-arrivare-forse-a-sentenza/7064912/">a 8 anni dall’inizio del procedimento</ref>, al primo atto del processo per corruzione in atti giudiziari, falsa testimonianza e altri reati contestati a 29 imputati. <hi rend="#b">Silvio Berlusconi</hi>, secondo la procura di Milano, avrebbe elargito denaro e regali alle giovani che frequentavano villa San Martino ad Arcore per mentire su quanto accadeva durante le feste chiamate dallo stesso ex premier <hi rend="#b">bunga-bunga</hi>. Oltre alle giovani, con Berlusconi – per cui sono stati chiesti 6 anni, è imputata <hi rend="#b">Karima el Marough</hi>, Ruby Rubacuori, entrata nella residenza del premier da minorenne. E proprio per la sua presenza e quello di altre ragazze <hi rend="#b">Nicole Minetti</hi> e l’ex direttore del Tg4 <hi rend="#b">Emilio Fede</hi> sono stati condannati per <hi rend="#b">favoreggiamento della prostituzione</hi>. Non si è presentata in aula per le dichiarazioni spontanee annunciate ieri B<ref target="https://www.ilfattoquotidiano.it/2023/02/14/ruby-ter-attesa-per-la-sentenza-su-berlusconi-e-altri-28-imputati-barbara-guerra-dichiarera-in-aula-ritrattera/7065170/">arbara Guerra, per cui l’accusa ha chiesto 5 anni</ref>.</p>
    <p>Unica presenza nell’aula bunker di San Vittore<hi rend="#b"> Marysthell Polanco:</hi> “Questi anni sono stati un inferno, ho una sensazione positiva, penso che andrà bene: i giudici sono intelligenti e non possono condannare una persona che non ha fatto nulla. Non ci sono evidenze come ha detto il mio avvocato, sono tutte chiacchiere e distintivo. Se andrà male parlerò”. Per l’ex showgirl la procura ha chiesto una condanna a 5 anni di carcere.<graphic src="https://st.ilfattoquotidiano.it/wp-content/uploads/2023/02/15/20647531_small-300x200.jpg"/></p>
    <p>Nel 2012 aveva raccontato che durante le cene eleganti di Arcore si travestiva da “Boccassini con la toga e da Obama” per far ridere Silvio Berlusconi e che le ragazze che partecipavano agli eventi a Villa San Martino “non si facevano toccare né toccavano nelle parti intime Berlusconi e Fede”. Insomma, serate tranquille, “<hi rend="#b">cene in cui si cantava con il karaoke</hi>”. Qualche tempo dopo la versione era cambiata: al Daily Mail disse che l’ex premier aveva avuto rapporti sessuali con Ruby quando era ancora minorenne e successivamente aggiunse: “Può darsi che la mia versione davanti ai giudici sarà diversa rispetto a quella del processo Ruby bis, ho deciso di dire le cose come stanno, adesso mi sento una donna con dei figli e voglio dire la verità. Magari la mia posizione non è tanto diversa da quella di <hi rend="#b">Imane Fadil</hi>”.</p>
    <p>Tra gli imputati <hi rend="#b">Maria Rosaria Rossi,</hi> ex senatrice ed ex fedelissima del Cavaliere, per cui è stata chiesta una pena di 1 anno e 4 mesi per falsa testimonianza. Accusa contestata anche al giornalista <hi rend="#b">Carlo Rossella</hi> per il quale sono stati invocati due ann. Chieste condanne fino a 5 anni per le ragazze il cui silenzio sarebbe stato comprato dall’ex premier. Nella lista degli imputati anche <hi rend="#b">Luca Risso</hi>, ex fidanzato di Ruby, per cui sono stati chiesti 6 anni e sei mesi riciclaggio. C’è poi un ex avvocato della giovane donna, <hi rend="#b">Luca Giuliante,</hi> accusato di aver fatto da intermediario tra la ragazzina e il presidente per i soldi fatti arrivare alla “Rubacuori”. “Coperta d’oro” da Silvio Berlusconi per tacere, oppure – come disse lei stessa in una intercettazione – per “parlare ma facendo la pazza”. Per lei il pm <hi rend="#b">Luca Gaglio</hi> e la procuratrice aggiunta <hi rend="#b">Tiziana Siciliano</hi> (nella) hanno chiesto 5 anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>