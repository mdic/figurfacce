<doc sitename="Il Fatto Quotidiano" title="Silvio Berlusconi compra casa sul lago di Como. Il venditore? Marcello Dell'Utri - Il Fatto Quotidiano" author="RQuotidiano" date="2012-03-21" url="http://www.ilfattoquotidiano.it/2012/03/21/silvio-berlusconi-compra-casa-lago-como-venditore-marcello-dellutri/199147/" hostname="ilfattoquotidiano.it" description="Trenta camere, campo da tennis, darsena e vista mozzafiato sul lago di Como. E’ l’ultima conquista immobiliare di Silvio Berlusconi, che l’otto marzo scorso ha acquistato – con regolare passaggio di proprietà – villa Comalcione, dimora storica ‘completamente ristrutturata’ sulla penisola di Torno. Noto il compratore, arcinoto il venditore: trattasi di Marcello Dell’Utri, senatore del …" categories="Cronaca" tags="Corriere Della Sera;Denis Verdini;Forza Italia;Marcello Dell’Utri;P3;Silvio Berlusconi" fingerprint="d581160bd90bc835">
  <main>
    <head rend="h1">Silvio Berlusconi compra casa sul lago di Como. Il venditore? Marcello Dell’Utri</head>
    <p>
      <ref target="http://www.ilfattoquotidiano.it/wp-content/uploads/2012/03/villadellutri_interna.jpg">
        <graphic decoding="async" class="size-full wp-image-199173" title="villadellutri_interna" src="http://www.ilfattoquotidiano.it/wp-content/uploads/2012/03/villadellutri_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/03/villadellutri_interna.jpg" title="villadellutri_interna"/>
    <p>Trenta camere, campo da tennis, darsena e vista mozzafiato sul lago di Como. E’ l’ultima conquista immobiliare di <hi rend="#b">Silvio Berlusconi</hi>, che l’otto marzo scorso ha acquistato – con regolare passaggio di proprietà – villa Comalcione, dimora storica ‘completamente ristrutturata’ sulla penisola di Torno. Noto il compratore, arcinoto il venditore: trattasi di <hi rend="#b">Marcello Dell’Utri</hi>, senatore del Pdl, fondatore di Forza Italia nonché amico storico del Cavaliere. La notizia è stata resa nota dal quotidiano<hi rend="#i"> Il Giorno</hi>. Dell’Utri si era trasferito da una decina d’anni a Torno, dopo avere ceduto la sua villa di Sala Comacina. Berlusconi, invece, da anni era alla ricerca di una dimora sul Lario: ne ha visionate tante e due anni fa sembrava averla trovata, a Cernobbio, ma il proprietario aveva fatto dietrofront e la vendita era sfumata.</p>
    <p>Ora l’acquisto di villa<hi rend="#b"> Dell’Utri</hi>, abitazione principesca già nota alle cronache dalla scorsa estate dopo un’intervista rilasciata dallo stesso senatore al <hi rend="#i">Corriere della Sera</hi>. In quei giorni, il fondatore di Forza Italia si trovava al centro di un caso giudiziario<ref target="http://www.ilfattoquotidiano.it/2011/08/12/una-montagna-di-soldi-nelle-tasche-della-p3/151174/"> per un versamento di otto milioni di euro ricevuti dall’amico Silvio Berlusconi</ref>. Il motivo di quei soldi? Per i pm si trattava di passaggi di denaro nell’ambito dell’attività della P3; <ref target="http://www.ilfattoquotidiano.it/2011/08/13/dellutri-i-bonifici-di-berlusconiero-a-corto-di-quattrini/151440/">per Dell’Utri, invece, erano solo un innocente prestito chiesto all’amico Silvio.</ref> L’obiettivo del senatore era quello di ristrutturare villa Comalcione per poi metterla sul mercato. Dell’Utri, del resto, diceva di avere seri problemi economici e voleva far cassa tramite la vendita della dimora sul lago. Operazione che, però, non poteva avvenire se non dopo una corposa (e costosa) ristrutturazione. Con quali fondi? Con i milioni di euro chiesti in prestito all’ex </p>
    <p><hi rend="#b">premier</hi>, che poi ha deciso di comprare proprio la villa in questione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>