<doc sitename="Il Fatto Quotidiano" title="Freccero: &quot;Pronto a lasciare la Rai. Voglio una tv libera con Santoro&quot; - Il Fatto Quotidiano" author="RQuotidiano" date="2011-07-05" url="http://www.ilfattoquotidiano.it/2011/07/05/freccero-pronto-a-lasciare-la-rai-voglio-una-tv-libera-con-santoro/141579/" hostname="ilfattoquotidiano.it" description="“Potrei dimettermi dalla Rai per fare un nuovo progetto di tv libera, in proprio con Santoro, come artisti associati”. Lo ha detto Carlo Freccero, direttore di Rai 4, intervenendo a ‘La Zanzara’ su Radio 24. “Ci sto lavorando un po’ per valutare se è possibile costruire questa convergenza, anche con le tv locali. Sì, c’e’ …" categories="Media" tags="Carlo Freccero;La7;Mediaset;Michele Santoro;P4;Rai;Silvio Berlusconi;Sky" fingerprint="2b9da6ec9ace5c3f">
  <main>
    <head rend="h1">Freccero: “Pronto a lasciare la Rai. Voglio una tv libera con Santoro”</head>
    <p>“Potrei dimettermi dalla Rai per fare un nuovo progetto di tv libera, in proprio con <hi rend="#b">Santoro</hi>, come artisti associati”. Lo ha detto <hi rend="#b">Carlo Freccero</hi>, direttore di Rai 4, intervenendo a ‘La Zanzara’ su Radio 24. “Ci sto lavorando un po’ per valutare se è possibile costruire questa convergenza, anche con le tv locali. Sì, c’e’ la possibilita’ che mi dimetta, anche a breve”.</p>
    <p>Freccero ha anche rivelato di essere stato contattato un anno fa da <hi rend="#b">Gianni Stella</hi>, l’ad de LA7. “Anche in quel caso sembrava fatta ma poi all’ultimo momento tutto si è bloccato. Mi aveva proposto di occuparmi dei programmi sperimentali. Penso che anche in questo caso c’entri il conflitto di interessi di Berlusconi. Lui però non ha mai pensato a me come un oppositore, ne sono certo, ma solo come uno che fa audience”.</p>
    <p>E ancora: “Sarei pronto anche a tornare a Mediaset: sono per la tv contemporanea, vado dove me la fanno fare e lì si potrebbe sperimentare più che alla Rai, se non ci fosse il conflitto di interessi. Alla Rai guadagno 265mila euro lordi. Io credo anche di aver fatto un favore a Berlusconi sviluppando il digitale terrestre, su cui punta molto Mediaset ai danni di Sky”.</p>
    <p>E sulla diatriba fra Mentana e Santoro, il dirigente Rai pensa che abbia “vinto Santoro. Mentana non ha mai risposto su una cosa, e cioè se c’è qualcosa che ha impedito a Santoro di firmare il contratto con La7. Il piano era di mandare Michele fuori dalla Rai che erano certi che ci avrebbe pensato la P4 e tutta la politica a non fare arrivare Santoro alla rete Telecom”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>