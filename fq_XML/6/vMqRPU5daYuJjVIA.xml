<doc sitename="Il Fatto Quotidiano" title="Primarie Pdl, Fini tende la mano ad Alfano. Gelmini: &quot;Chi vince non per forza leader&quot; - Il Fatto Quotidiano" author="RQuotidiano" date="2012-11-09" url="http://www.ilfattoquotidiano.it/2012/11/09/primarie-pdl-fini-tende-mano-ad-alfano-gelmini-chi-vince-non-per-forza-leader/408748/" hostname="ilfattoquotidiano.it" description="“Il vero banco di prova per Alfano non è nella definizione delle regole per le primarie, ma nel far chiarezza sul rapporto col governo Monti e soprattutto sulla necessità per l’Italia di continuarne l’azione riformatrice anche dopo le elezioni”. Dopo lo scontro tra il segretario del Pdl Angelino Alfano e l’ex premier Silvio Berlusconi, il …" categories="Politica" tags="Angelino Alfano;Gianfranco Fini;Mariastella Gelmini;Primarie PDL;Silvio Berlusconi" fingerprint="efb8d01d7c8e5367">
  <main>
    <head rend="h1">Primarie Pdl, Fini tende la mano ad Alfano. Gelmini: “Chi vince non per forza leader”</head>
    <graphic src="https://st.ilfattoquotidiano.it/wp-content/uploads/2012/11/fini_alfano_interna-nuova.jpg" alt="Fini e Alfano"/>
    <p>“Il vero banco di prova per <hi rend="#b">Alfano</hi> non è nella definizione delle <hi rend="#b">regole per le primarie</hi>, ma nel far chiarezza sul rapporto col governo Monti e soprattutto sulla necessità per l’Italia di continuarne l’<hi rend="#b">azione riformatrice</hi> anche dopo le elezioni”. Dopo lo <ref target="http://www.ilfattoquotidiano.it/2012/11/08/pdl-berlusconi-serve-rivoluzione-cambiare-nome-non-basta/407938/">scontro tra il segretario del Pdl Angelino Alfano e l’ex premier Silvio Berlusconi</ref>, il presidente della Camera </p>
    <p><hi rend="#b">Gianfranco Fini</hi>tende la mano ad Alfano e lo invita ad allontanarsi dagli “estremismi”: “L’aspro confronto in corso nel Pdl – sottolinea Fini in una nota – va seguito con interesse per capire se emergerà</p>
    <p><hi rend="#b">una identità politica</hi>veramente in sintonia con il Ppe e quindi, in quanto tale, alternativa in termini programmatici alle Sinistre e mille miglia lontana dalla</p>
    <p><hi rend="#b">demagogia estremista, populista e anti-europea</hi>di tanti esponenti del Pdl e della totalità della Lega”.</p>
    <p>Al di là delle parole di Gianfranco Fini, i problemi da risolvere sono quelli interni al Pdl. Dopo che è spuntato il nome di <ref target="http://www.ilfattoquotidiano.it/2012/11/08/primarie-pdl-berlusconi-si-arrende-ma-ha-gia-pronto-nuovo-soggetto-politico/408373/"> Gianpiero Samorì come possibile leader del partito</ref>, c’è chi mette in dubbio l’utilità stessa delle primarie. E’ il caso di </p>
    <p><hi rend="#b">Maria Stella Gelmini</hi>, secondo la quale Angelino Alfano “è la persona giusta per guidare il partito, ma non è detto che chi vince le primarie del Pdl sarà poi il candidato premier di via dell’Umiltà”. “Se la coalizione si allargasse – osserva l’ex ministro dell’Istruzione in un’intervista a ‘</p>
    <p><hi rend="#i">Sette</hi>‘ – potrebbe servire una persona capace di coinvolgere la società civile”. E tra</p>
    <p><hi rend="#b">Corrado Passera</hi>e</p>
    <p><hi rend="#b">Luca Cordero di Montezemolo</hi>, Gelmini non ha dubbi su chi puntare: “Montezemolo”. Ma “il problema – aggiunge – è che non vedo una fila di imprenditori o di manager pronti a scendere in campo. C’è chi ha paura di ricevere il ‘trattamento Berlusconi’, chi pensa di prendere voti per procura e chi evidentemente è disincentivato dal fatto che la politica è screditata”. Sta di fatto che la situazione nel centrodestra implica che “o risaliamo o moriamo. Non possiamo sminuire la gravità della nostra situazione. Ma la catastrofe ci dà un’opportunità. Una nuova sfida”. Per coglierla “dobbiamo tornare a parlare di riforme”.</p>
    <p>A sottolineare, invece, l’importanza delle primarie, le dure parole pronunciate da Angelino Alfano giovedì 8 novembre: “Non voglio essere designato al nulla. Oggi dobbiamo prendere una decisione, non siamo barzellettieri” e ha aggiunto : “Io accetto la sfida delle primarie altrimenti qual è l’alternativa? Forse qualche gelataio o ex presidente di Confindustria (il riferimento è all’imprenditore padre di <hi rend="#b">Grom</hi> e all’ex numero uno di viale dell’Astronomia Luca Cordero di Montezemolo), che nei sondaggi va peggio di noi? Finora un Berlusconi del ’94 non è venuto fuori, allora scegliamolo tra di noi, a meno che non c’è una scelta che riguarda personalmente Berlusconi e sulla quale c’è la clausola di sempre”. Essendosi sentito tirato in ballo, Guido Martinetti, il fondatore di Grom, è voluto intervenire sulla questione del suo possibile ingresso in politica. Smentendo l’ipotesi. “Per quel che mi riguarda, no nel modo più assoluto – ha detto al <hi rend="#b">TgCom24</hi> – Voglio concentrarmi sulla mia impresa, mi appassiona il mio lavoro”. Poi, sulle parole di Alfano, Martinetti è stato molto netto: “Non credo che ce l’abbia con me, credo fosse risentito per un ipotetico ridimensionamento del suo ruolo e lo capisco, la considero un battuta fatta con <hi rend="#b">sarcasmo</hi>. Anzi: gelataio bella parola di cui sono orgoglioso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>