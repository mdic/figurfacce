<doc sitename="Il Fatto Quotidiano" title="Il paradiso puo' attendere - Il Fatto Quotidiano" author="RMisfatto" date="2011-06-27" url="http://www.ilfattoquotidiano.it/2011/06/27/il-paradiso-puo-attendere/127629/" hostname="ilfattoquotidiano.it" description="C’è vita oltre la morte? Pare proprio di sì: un mio collega rinato sedia-sdraio di plastica è ora in vacanza in Croazia, altri amici miei sono rinati vetri blindati e lavorano in banche ed aeroporti. C’è poi chi s’è trasformato in tondino di ferro, chi giocattolo a norma UE, chi quaderno a quadretti, chi palla …" categories="Misfatto" tags="Luigi De Magistris;Napoli;Rifiuti;Silvio Berlusconi" fingerprint="a95d7d50a4b1073d">
  <main>
    <head rend="h1">Il paradiso puo’ attendere</head>
    <p>C’è vita oltre la morte? Pare proprio di sì: un mio collega rinato sedia-sdraio di plastica è ora in vacanza in Croazia, altri amici miei sono rinati vetri blindati e lavorano in banche ed aeroporti. C’è poi chi s’è trasformato in tondino di ferro, chi giocattolo a norma UE, chi quaderno a quadretti, chi palla di gomma, concime, pavimento, bottiglia di gazzosa. Qualcuno meno fortunato in pompetta per clistere o spazzola per wc… ma poco male: l’importante è la vita eterna! Già, ad anelarla mica siete solo voi esseri umani, pure noi sacchetti di monnezza ci speriamo. Ma se per voi è solo questione di libero arbitrio, per noi dipende da dove nasci e dove muori. E` questo che fa la differenza. Anzi la differenziata.</p>
    <p>I più sfigati di noi, manco a dirlo, sono i sacchetti di <hi rend="#b">Napoli</hi>.</p>
    <p>Sono anni che voi umani vi fate la guerra sulla loro plastica, in un fetido intreccio di affari e camorra che li ha condannati a finire in fosse comuni inquinanti (che voi umani chiamate discariche) o in forni crematori cancerogeni (da voi detti inceneritori). Ultimamente però, al <hi rend="#b">Comune di Napoli</hi> gli umani hanno un nuovo Capo, un esagitato con la bandana arancione che ha visto la luce e ha detto: differenziamo e ricicliamo, e nelle more si dia ricovero alle tonnellate di poveri sacchetti agonizzanti nelle strade. Diciamo cinque giorni.</p>
    <p>L’avrà pure sparata grossa ma per noi sacchetti, strappati, bruciati e schifati da tutti, s’era accesa una speranzella… quella della vita eterna! Ma potevano i suoi nemici starsene con le mani in mano? Perchè se il Capo del Comune ha il potere di farci salire sui camion, è il<hi rend="#b"> Capo della Provincia </hi>che decide dove farci scendere. E quest’ultimo, tal <hi rend="#b">Luigi Cesaro </hi>(che gli umani chiamano <hi rend="#i">Giggino ‘a purpetta </hi>già indagato per favoreggiamento di camorristi, poi assolto per insufficienza di prove), essendo vassallo del <hi rend="#b">Capo dei Capi Berlusconi</hi>, ciurla nel manico alla grande.</p>
    <p>Con gran soddisfazione del <hi rend="#b">Capo del Nord Bossi</hi> che, pensa lui, più sprofonda Terronia, più si tira su Padania. Ma poi non troppo: secondo i giudici sparivano a Milano le tasse pagate per la monnezza dai napoletani: secondo l’inchiesta <hi rend="#i">Operazione Trapezita</hi> infatti, la società milanese Aip avrebbe, dal 2005 al 2009, fregato ai terroni almeno 33 milioni. Tributi riscossi per conto del Comune di Napoli e mai riversati, dirottati piuttosto su conti correnti privati, investiti in immobili nel Nord Italia ed in opere d’arte.</p>
    <p>Poi dite che a puzzare siamo noi sacchetti.</p>
    <p>di Enrico Caria</p>
    <p>da<hi rend="#b"> Il Misfatto</hi>, domenica 26 giugno 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>