<doc sitename="Il Fatto Quotidiano" title="Passera si libera del conflitto d'interessie garantisce: &quot;Beauty contest inaccettabile&quot; - Il Fatto Quotidiano" author="RQuotidiano" date="2011-12-18" url="http://www.ilfattoquotidiano.it/2011/12/18/passera-libera-conflitto-dinteressie-garantisce-beauty-contest-inaccettabile/178495/" hostname="ilfattoquotidiano.it" description="Si scaglia contro il beauty contest, annuncia battaglia agli evasori fiscali e si impegna a vendere le sue azioni di Intesa Sanpaolo così da liberarsi dal conflitto di interessi. Dalla poltrona di Che tempo che fa, Corrado Passera cerca di lasciare definitivamente i panni di banchiere e indossare quelli del ministro responsabile, sciogliendo ogni dubbio …" categories="Politica" tags="Banca Intesa Sanpaolo;Beauty Contest;Corrado Passera;Evasione Fiscale;Manovra;Silvio Berlusconi" fingerprint="aef012134a0fa434">
  <main>
    <head rend="h1">Passera si libera del conflitto d’interessi<lb/>e garantisce: “Beauty contest inaccettabile”</head>
    <p>
      <ref target="http://www.ilfattoquotidiano.it/wp-content/uploads/2011/12/passera_interna.jpg">
        <graphic decoding="async" class="size-full wp-image-178510" title="passera_interna" src="http://www.ilfattoquotidiano.it/wp-content/uploads/2011/12/passera_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/12/passera_interna.jpg" title="passera_interna"/>
    <p>Si scaglia contro il beauty contest, annuncia battaglia agli evasori fiscali e si impegna a vendere le sue azioni di Intesa Sanpaolo così da liberarsi dal conflitto di interessi. Dalla poltrona di <hi rend="#i">Che tempo che fa</hi>, <hi rend="#b">Corrado Passera</hi> cerca di lasciare definitivamente i panni di banchiere e indossare quelli del ministro responsabile, sciogliendo ogni dubbio su un suo possibile futuro in politica da leader del centrosinistra. Lui non nega: “Non so ancora nulla. Certo, occuparsi di bene comune è il più bello dei lavori. Vedremo”, risponde sulla possibilità di restare in politica anche al termine del suo mandato. Ma sicuro il terreno sembra prepararselo. A cominciare dal suo conflitto di interessi: “Venderò le mie azioni di <hi rend="#b">Intesa Sanpaolo</hi>. E’ una disgrazia, è sbagliato, ma così ci togliamo il dubbio” afferma. Il ministro ha ribadito di non vedere, nel possesso di azioni di Intesa un conflitto di interessi “però capisco benissimo”.</p>
    <p>Poi annuncia la guerra “senza pace” all’<hi rend="#b">evasione fiscale</hi>. “Dobbiamo reperire 120 miliardi che sono stati veramente rubati agli altri e questo ci permetterà di fare investimenti per la crescita rendendo tutto più equo”, ha detto. Passera ha attaccato il <hi rend="#b">beauty contest </hi>che garantiva a <hi rend="#b">Silvio Berlusconi</hi> l’assegnazione gratuita di nuove frequenze televisive. “Di fronte ai sacrifici chiesti agli italiani, pensare che un bene di Stato possa esser dato gratuitamente non è tollerabile e, verosimilmente, non lo tollereremo”. <ref target="http://www.ilfattoquotidiano.it/2011/12/18/alfano-meglio-sostenere-monti-andare-voto-subito/178443/">Rispetto a quanto dichiarato da Giulio Tremonti a ‘In mezz’ora’ sulla possibilità che il governo Monti debba varare una nuova e pesante manovra, il ministro smentisce: ”Non c’è nulla in arrivo anche perché – ha aggiunto – non è che il governo funzioni solo di manovre”</ref>.</p>
    <p>Il governo, secondo Passera, arriverà a <hi rend="#b">fine legislatura</hi>. “Prevarrà la saggezza e prevarrà il buonsenso di utilizzare un’occasione un po’ straordinaria di un governo in cui tutti insieme si lavora per fare le cose che sono necessarie per il paese e quindi il tempo fino alla fine della legislatura ci sarà”, afferma il ministro per lo Sviluppo economico. “Comunque è il Parlamento che decide e se dovessero decidere di fermarci prima non possiamo farci nulla ma io suggerisco di non parlarne ora tanto ci possono mandare a casa quando vogliono. E’ inutile dare la sensazione al mondo che è un lavoro che è pronto per essere interrotto. Si tratta di un lavoro fatto di una prima fase – ha proseguito Passera – con tutte le altre cose in corso. Noi lavoriamo perché ci sono tante cose che possono servire a rimettere in moto questo Paese”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>