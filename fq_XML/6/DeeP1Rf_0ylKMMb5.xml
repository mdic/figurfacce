<doc sitename="Il Fatto Quotidiano" title="Pdl sull'onda di Grillo: fuori Alfano e nomenklatura, sì alle liste civiche - Il Fatto Quotidiano" author="Fabrizio d'Esposito" date="2012-05-23" url="http://www.ilfattoquotidiano.it/2012/05/23/pdl-sullonda-grillo-fuori-alfano-nomenklatura-alle-liste-civiche/238779/" hostname="ilfattoquotidiano.it" description="Maschi contro femmine. Oppure nomenklatura vecchia e impresentabile contro Forza Gnocca riveduta e corretta. L’innamoramento berlusconiano per il metodo grillino, fatto di comunicazione, motivazioni, entusiasmo e dialogo vero con i cittadini, porterà al fatidico big bang organizzativo del Pdl, già andato in frantumi a livello elettorale. Ma la rivoluzione sognata dal Cavaliere coinciderà con la …" categories="Politica" tags="Angelino Alfano;Centrodestra;Daniela Santanchè;Italia Futura;Liste Civiche;Luca Cordero di Montezemolo;Michaela Biancofiore;PDL;Silvio Berlusconi" fingerprint="8efffa7de4ffc3de">
  <main>
    <head rend="h1">Pdl sull’onda di Grillo: fuori Alfano e nomenklatura, sì alle liste civiche</head>
    <p>Berlusconi vorrebbe lanciare una serie di movimenti con a capo, fra gli altri, Santanché e Brambilla. Un progetto che svuota l'ex "partito dell'amore" e azzera l'oligarchia dei nominati. E c'è chi lo vorrebbe di nuovo candidato premier</p>
    <graphic src="https://st.ilfattoquotidiano.it/wp-content/uploads/2012/05/alfano-berlusconi_INTERNA-NUOVA.jpg"/>
    <p>Maschi contro femmine. Oppure nomenklatura vecchia e impresentabile contro <hi rend="#b">Forza Gnocca</hi> riveduta e corretta. L’innamoramento berlusconiano per il metodo grillino, fatto di comunicazione, motivazioni, entusiasmo e dialogo vero con i cittadini, porterà al fatidico big bang organizzativo del Pdl, già andato in frantumi a livello elettorale. Ma la rivoluzione sognata dal <hi rend="#b">Cavaliere</hi> coinciderà con la “novità epocale” annunciata almeno una dozzina di volte dal segretario <hi rend="#b">Angelino Alfano</hi>? Forse no. Berlusconi infatti avrebbe in mente di lanciare una rete di liste con a capo, per esempio, la <hi rend="#b">Santanché</hi> e la <hi rend="#b">Brambilla</hi> e anche facce nuove di imprenditori e professionisti.</p>
    <p>Insomma una serie di movimenti civici che voleva già alle amministrative al posto del Pdl. Questa soluzione però svuoterebbe l’ex partito dell’amore e di fatto ammazzerebbe Alfano e l’oligarchia dei nominati, che al massimo lavora per una confederazione dei moderati in grado di riunire l’Udc di <hi rend="#b">Casini</hi> (che continua a dire no) e<hi rend="#b"> Italia Futura</hi> di Montezemolo (pure lui titubante). Lo schema di B., dunque, si sovrapporrà a quello di Alfano? L’altra sera ad Arcore, a cena, l’ex premier ha manifestato tutto la sua “nausea” per il Pdl così com’è e per gli esponenti vecchi che “non bucano il video”. Il grillismo gli ha rinnovato la nostalgia del ‘94. Senza dimenticare che c’è chi chiede (come la <hi rend="#b">Biancofiore</hi> e la Santanché) che lui ritorni a fare il candidato-premier.</p>
    <p>
      <hi rend="#i">da Il Fatto Quotidiano, 23 maggio 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>