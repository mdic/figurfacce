<doc sitename="Il Fatto Quotidiano" title="&quot;Avrei voluto vivere nel mio attico e superattico a Firenze ma con 11 cani sarebbe stato difficile&quot;: Francesca Pascale e le sue dimore di lusso (che affitta) - Il Fatto Quotidiano" author="Francesco Canino" date="2024-07-11" url="https://www.ilfattoquotidiano.it/2024/07/11/avrei-voluto-vivere-nel-mio-attico-e-superattico-a-firenze-ma-con-11-cani-sarebbe-stato-difficile-francesca-pascale-e-le-sue-dimore-di-lusso-che-affitta/7619569/" hostname="ilfattoquotidiano.it" description="Francesca Pascale investe in case: ecco dove e a quanto le affitta" categories="Trending News" tags="Firenze;Francesca Pascale;Silvio Berlusconi" fingerprint="4dbe042b796e6231">
  <main>
    <p><hi rend="#b">L’immobiliare Pascale</hi> comincia a macinare utili: in nove mesi di attività, la<hi rend="#b"> Future Luxury home di Francesca Pascale</hi> ha già fatturato <hi rend="#b">72.486 euro</hi>, generando nel 2023 un utile di <hi rend="#b">28 mila euro</hi>. A fare i conti in tasca alla ex compagna di<hi rend="#b"> Silvio Berlusconi</hi> è <hi rend="#i"> Open</hi>, svelando che la società immobiliare della Pascale gestisce due appartamenti di lusso nel centro di Firenze, con ottime valutazioni su</p>
    <p><hi rend="#b">Airbnb</hi>, e che punta a fare crescere il giro d’affari nella compravendita di case. “Appassionata di arredamento ho deciso di buttarmi nell’immobiliare. Ho quindi investito maturando un’idea che, evidentemente, ho potuto coltivare stando vicino a Berlusconi”, confessa lei al dorso fiorentino del</p>
    <p>
      <hi rend="#b">.</hi>
    </p>
    <hi rend="#i">Corriere della Sera</hi>
    <p><hi rend="#b">GLI APPARTAMENTI DI LUSSO DELLA PASCALE (E I PREZZI SU AIRBNB)</hi><lb/> Ma dove si trovano gli appartamenti gestiti dalla società di Francesca Pascale? Il primo si chiama <hi rend="#b">La Terrazza</hi>, è in via dei Calzaiuoli, arteria pedonale dello shopping fiorentino, e dalla sua terrazza si gode una vista strepitosa sul Duomo di Firenze. “<hi rend="#b">Ha nove camere da letto e in alta stagione costa 300 euro a persona al giorno</hi>”, rivela lei. L’altro si chiama “<hi rend="#b">La Rosa</hi>”, si trova in Via de Giraldi, tra Via dei Pandolfini e Via del Proconsolo, ed è più caro: “I costi a notte a luglio dipendono dagli occupanti: 450 euro se si è in due; 560 euro in 4 e 783 euro se si è in otto”, scrive Open. Mentre il primo fa il pieno di recensioni positive, con un punteggio di 5 su 5, <hi rend="#b">il secondo ha un media leggermente più bassa a causa del fatto che si trova al quarto piano</hi> ma senza ascensore. Il business degli affitti brevi dunque le rende bene, soprattutto grazie alla clientela straniera, in particolare gli americani, mentre “fino allo scorso anno anche i russi erano molto presenti”.</p>
    <p><hi rend="#b">IL SUPERATTICO DA 8 MILA EURO AL MESE IN CENTRO A FIRENZE</hi><lb/> Ma non è tutto perché, come svela la stessa Pascale, di recente ha acquistato un altro immobile, sempre a Firenze, in via Madonna della Tosse. Si tratta del <hi rend="#b">Villino Sensi</hi>, una proprietà esclusiva, dotata di “un attico e super attico dove avrei voluto vivere. Ma con i miei 11 cani sarebbe stato difficile”, ammette. <hi rend="#b">Il prezzo per l’affitto? Ottomila euro al mese</hi>. Sempre al Corriere, Pascale racconta di aver cominciato ad investire già nel 2022 a Firenze, “una città a me molto cara, qui ho studiato quando avevo 19 anni all’Accademia delle Belle Arti”. Ma, più in generale,<hi rend="#b"> c’è la Toscana nel suo cuore</hi>, visto che nel suo pacchetto immobiliare c’è anche<hi rend="#b"> la tenuta di Trequanda</hi>, nel senese, dove l’ex fidanzata di Berlusconi vive con la moglie <hi rend="#b">Paola Turci</hi>. “Ad oggi è questa la mia attività principale. Non posso definirla un lavoro ma un privilegio perché mi diverto. Senza dimenticare la gratitudine che devo a chi ha pensato a me con tanta generosità, Silvio Berlusconi”, ammette senza riserve. Il suo prossimo obiettivo? “<hi rend="#b">Aprire un boutique hotel dedicato all’arte, magari a Capri</hi>”.</p>
  </main>
  <comments/>
</doc>