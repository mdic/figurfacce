<doc sitename="Il Fatto Quotidiano" title="Superdario bros. 7 - 13 Maggio - Il Fatto Quotidiano" author="RQuotidiano" date="2011-05-15" url="http://www.ilfattoquotidiano.it/2011/05/15/superdario-bros-7-13-maggio/111362/" hostname="ilfattoquotidiano.it" description="Sabato 7 Maggio Donne, soldi e case: chiesto il processo per Bertolaso. Appena ha appreso la notizia, l’ex capo della Protezione Civile si è sentito così male che è stato ricoverato d’urgenza al Salaria sport village. Acqua pubblica. Nuova mossa del governo: un’Authority contro il referendum. Le stanno provando tutte pur di creare un legittimo …" categories="Misfatto" tags="Caso Ruby;Dario Vergassola;Silvio Berlusconi" fingerprint="6be1ff37e05ad13d">
  <main>
    <head rend="h1">Superdario bros. 7 – 13 Maggio</head>
    <p>
      <hi rend="#b">Sabato 7 Maggio</hi>
    </p>
    <p>Donne, soldi e case: chiesto il processo per Bertolaso. Appena ha appreso la notizia, l’ex capo della Protezione Civile si è sentito così male che è stato ricoverato d’urgenza al Salaria sport village.</p>
    <p><hi rend="#b">Acqua pubblica</hi>. Nuova mossa del governo: un’Authority contro il referendum. Le stanno provando tutte pur di creare un legittimo impedimento al voto popolare.</p>
    <p>Sul palco del Palasharp <hi rend="#b">Letizia Moratti </hi>si scatena ballando “Viva la mamma”. Ricordiamo, infatti, che oltre ad essere sindaco di Milano, la Moratti è anche la mamma di Batman.</p>
    <p>
      <hi rend="#b">Domenica 8 Maggio</hi>
    </p>
    <p>La platea di Confindustria applaude <hi rend="#b">Harald Espenhanh </hi>condannato a 16 anni per il rogo della Thyssen. Per la Marcegaglia “La sentenza allontana gli investimenti”. Sempre meglio mandare in fumo gli investimenti che gli operai.</p>
    <p><hi rend="#b">Venezia.</hi> Il Papa, in visita alla città lagunare, non ha rinunciato al caratteristico giro in gondola. L’atmosfera era diventata così romantica che sotto il Ponte dei Sospiri ha tentato di baciare il gondoliere.</p>
    <p>Ieri al Palasharp erano in quattromila ad ascoltare Berlusconi, ma Grillo a Bologna ne ha fatti quindicimila. Vabbè è normale: è da molto più tempo che Grillo fa il comico.</p>
    <p>
      <hi rend="#b">Lunedì 9 Maggio</hi>
    </p>
    <p><hi rend="#b">Processo Mills</hi>, Berlusconi in tribunale: “Non ricordo di averlo mai conosciuto”. In effetti una delle cose più difficili da ricordare a memoria è l’iban.</p>
    <p>Tra le medicine di Bin Laden ritrovato anche un viagra naturale. Spiegata così anche la leggenda secondo la quale, Osama, andava sempre a dormire con un Kalashnikov sotto le lenzuola.</p>
    <p><hi rend="#b">Il Papa</hi>: “Non abbiate paura degli immigrati, accoglieteli”. Berlusconi l’ha preso alla lettera e si è portato a casa un’altra marocchina.</p>
    <p>
      <hi rend="#b">Martedì 10 Maggio</hi>
    </p>
    <p>Obama in tv: “Bin Laden ha avuto quello che si meritava”. Cioè l’appoggio degli Stati Uniti fino all’inizio degli anni novanta.</p>
    <p><hi rend="#b">Bossi</hi>: “La Lega ha in mano il Paese”. A occhio e croce a me quelle sembrano più le palle del premier.</p>
    <p>Tripoli. Colpito nella notte il bunker di Gheddafi. Non ci sono notizie sul rais, ma pare che questa mattina abbia partecipato a una colazione di lavoro con Bin Laden.</p>
    <p>
      <hi rend="#b">Mercoledì 11 Maggio</hi>
    </p>
    <p>Berlusconi: “Meno poteri al Colle e più al premier, come avviene in tutti i governi occidentali”. Sennò tanto vale tenerci la dittatura che abbiamo adesso.</p>
    <p><hi rend="#b">Renzi non rottama Fassino</hi>. Non gli conviene, quelli della discarica glielo pagavano al chilo.</p>
    <p>Era tutta una bufala: alla fine, a Roma, non c’è stato nessun terremoto. Intercettati al telefono due costruttori dell’Aquila che per la notizia piangevano.</p>
    <p>
      <hi rend="#b">Giovedì 12 Maggio</hi>
    </p>
    <p>Roma. Alle celebrazioni per il 63esimo anniversario dello Stato d’Israele, attimi di tensione quando si sono incontrati Fini e Berlusconi. Poi un israeliano e un palestinese li hanno convinti a fare la pace.</p>
    <p><hi rend="#b">Trovato il taccuino di Bin Laden</hi>. Era su carta intestata della Cia.</p>
    <p>Trieste. Due sorelle da otto mesi dormono nella loro auto. Per paura che gliela rubi Pisapia.</p>
    <p>
      <hi rend="#b">Venerdì 13 Maggio</hi>
    </p>
    <p>Roma. Autista filmato di nascosto con due cellulari fra le mani, mentre guida l’autobus con i gomiti. Robetta, nei telegiornali sono anni che girano le immagini di un premier che guida il paese con i piedi.</p>
    <p>D’Alema: “L’alleanza con Fini ci serve”. In effetti, per essere credibili, almeno uno di sinistra ci vuole.</p>
    <p><hi rend="#b">Caso Ruby.</hi> Lele Mora ha dichiarato: “Non porto rancore”. In genere porta le mignotte.</p>
    <p>
      <hi rend="#i">di Dario Vergassola con la collaborazione di Dario Tiano</hi>
    </p>
    <p>
      <hi rend="#i">Da il Misfatto del 15 Maggio 2011</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>