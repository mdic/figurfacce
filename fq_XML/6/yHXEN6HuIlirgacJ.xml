<doc sitename="Il Fatto Quotidiano" title="Parte dal web la campagna elettorale di Obama - Il Fatto Quotidiano" author="Eleonora Bianchini" date="2011-06-24" url="http://www.ilfattoquotidiano.it/2011/06/24/parte-dal-web-la-campagna-elettorale-di-obama/123164/" hostname="ilfattoquotidiano.it" description="E’ stato il primo presidente 2.0 della storia. E ora, grazie alla Rete, vuole riconfermarsi al secondo mandato. Barack Obama, che nel 2008 ha vinto le elezioni contro John McCain grazie a una campagna elettorale giocata online, si appresta a dare battaglia ai repubblicani per la prossima tornata del 2012. E lo fa scrivendo il …" categories="Tecnologia" tags="Barack Obama;Censura;Clemente Mastella;Cybersicurezza;Elezioni 2012;Facebook;Google;Mark Zuckerberg;Privacy;Romano Prodi;Silvio Berlusconi;Steve Jobs;Usa;X - Twitter;Youtube" fingerprint="abae2d7d49d6c2ad">
  <main>
    <head rend="h1">Parte dal web la campagna elettorale di Obama</head>
    <p><ref target="http://www.ilfattoquotidiano.it/wp-content/uploads/2011/06/obama_2012_web.jpg"/>E’ stato il primo <graphic src="http://www.ilfattoquotidiano.it/wp-content/uploads/2011/06/obama_2012_web.jpg" title="obama_2012_web"/></p>
    <p><hi rend="#b">presidente 2.0</hi>della storia. E ora, grazie alla Rete, vuole riconfermarsi al secondo mandato.</p>
    <p><hi rend="#b">Barack Obama</hi>, che nel 2008 ha vinto le elezioni contro</p>
    <p><hi rend="#b">John McCain</hi>grazie a una campagna elettorale giocata online, si appresta a dare battaglia ai repubblicani per la prossima tornata del</p>
    <p><hi rend="#b">2012</hi>. E lo fa scrivendo il suo primo messaggio su</p>
    <p>Già a novembre del 2009, il tech-president si era definito “troppo imbranato” per non essere in grado di usare il suo <ref target="http://twitter.com/#%21/BarackObama">account sul sito di microblogging</ref> che conta quasi <hi rend="#b">9 milioni di followers</hi>. Il suo primo tweet risale al gennaio 2010 quando, dall’account della <hi rend="#b">Croce Rossa</hi> e in terza persona, ha scritto in 140 caratteri che lui e la first lady Michelle erano in visita al quartiere generale impegnato nei soccorsi per il popolo di Haiti. Successivamente è stato lo staff del Presidente a postare gli aggiornamenti su Twitter e sulla <ref target="http://www.facebook.com/barackobama?sk=wall">pagina Facebook</ref> che conta oltre 21milioni di fan. Dagli esordi della nuova campagna elettorale, ufficialmente iniziata lo scorso 3 aprile con il <ref target="http://www.youtube.com/watch?v=f-VZLvVF1FQ&amp;feature=player_embedded">video postato su YouTube</ref><hi rend="#b">“It begins with us”</hi>, ha lasciato il suo primo tweet il 19 giugno. Nulla a che fare con la politica: ha fatto gli auguri a tutti i followers per la festa del papà. Come ha annunciato lo staff, per garantire la massima trasparenza, i messaggi di suo pugno saranno firmati con le iniziali “-BO”, per non confonderli con quelli postati dai collaboratori.</p>
    <p>Nel corso del primo mandato Obama ha riconosciuto il ruolo determinante del web e dell’<hi rend="#b">Huffington Post</hi> per la sua vittoria ma non ha sempre raccolto i consensi della Rete. Nonostante dal 2008 i blogger siano stati accreditati per la prima volta alla <hi rend="#b">Casa Bianca</hi>, si era dichiarato preoccupato del <hi rend="#b">monopolio della blogosfera sulle notizie</hi> perché, secondo lui, alimentava il <hi rend="#b">gossip</hi> senza verificare le fonti.</p>
    <p>In seno ai democratici sono nate anche proposte di legge per limitare la <hi rend="#b">libera circolazione</hi> degli utenti sul web e sulla <hi rend="#b">privacy</hi>: tra questi il «<ref target="https://www.ilfattoquotidiano.it/2010/11/01/la-governance-mondiale-di-internet-fra-diritti-e-controllo/74704/">Protecting Cyberspace as a National Asset Act», rinominato anche «Internet Kill Switch»</ref>, che consentirebbe di bloccare la rete in caso di un grave attacco di <hi rend="#b">cyberterrorismo</hi> e la <ref target="https://www.ilfattoquotidiano.it/2010/10/02/nel-resto-del-mondo-la-rete-e-considerata-un-mezzo-di-liberta-despressione/67169/">possibilità per l’FBI di intercettare sul web e aggirare le conversazione criptate del backberry.</ref> Provvedimenti, garantiscono dall’amministrazione, a tutela della sicurezza nazionale.</p>
    <p>A questo è seguito però stanziamento di 70 milioni di dollari per realizzare un <hi rend="#b">progetto di rete clandestina</hi> nei paesi in cui vige ancora la <hi rend="#b">censura</hi> e a febbraio Obama ha incontrato nella Silicon Valley il fondatore di Facebook <hi rend="#b">Mark Zuckerberg</hi>, oltre a <hi rend="#b">Steve Jobs</hi> di Apple, e <hi rend="#b">Eric Schmidt</hi> e <hi rend="#b">Carol Bartz</hi>, amministratori delegati di Google e Yahoo.</p>
    <p>Anche se finora non ha curato di persona i suoi account online, il Presidente Usa ha posto <hi rend="#b">l’agenda digitale tra le priorità del suo programma</hi>. Dopo l’elezione infatti, non ha abbandonato il popolo della Rete che lo aveva sostenuto, e ha affidato la gestione del dialogo virtuale allo staff.</p>
    <p>Un approccio diverso rispetto ai politici italiani che, in odore di elezioni, si attivano sui social media e a urne chiuse abbandonano i siti personali. <hi rend="#b">Romano Prodi</hi>, ad esempio, era scomparso dal web dopo le elezioni del 2006 e, durante la stessa legislatura, l’ex Guardasigilli <hi rend="#b">Clemente Mastella</hi> aveva chiuso i commenti al suo blog. Ma anche a destra non mancano gli esempi di incomunicabilità 2.0: per <hi rend="#b">Silvio Berlusconi</hi> il dialogo verso gli elettori passa ancora dalla tv e <hi rend="#b">Giorgio Stracquadanio</hi> è convinto che usare Internet sia una pratica da fannulloni.</p>
    <p>Insomma, meglio fare come Obama: che sia lo staff o il candidato a firmare tweet e status, l’importante è non abbandonare la Rete. E, vincitori o vinti, continuare ad ascoltare i cittadini.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>