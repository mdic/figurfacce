<doc sitename="Il Fatto Quotidiano" title="Anche La Russa corregge Berlusconi: &quot;I pm non sono il cancro&quot; - Il Fatto Quotidiano" author="Felicia Buonomo" date="2011-05-09" url="http://www.ilfattoquotidiano.it/2011/05/09/la-russa-scarica-b-i-magistrati-non-sono-il-cancro/109971/" hostname="ilfattoquotidiano.it" description="Oggi, nella giornata in ricordo delle vittime del terrorismo, il ministro della difesa Ignazio La Russa, a Modena per sostenere la" categories="Emilia Romagna - Cronaca" tags="Ignazio La Russa;Lega;Magistrati;Magistratura;Ministro della Difesa;Modena;PDL;Silvio Berlusconi" fingerprint="eaa2162c4a92712d">
  <main>
    <head rend="h3">Emilia Romagna - Cronaca</head>
    <head rend="h1">Anche La Russa corregge Berlusconi: “I pm non sono il cancro”</head>
    <p><ref target="http://www.ilfattoquotidiano.it/wp-content/uploads/2011/05/larussa.jpg"/>Oggi, nella <graphic src="http://www.ilfattoquotidiano.it/wp-content/uploads/2011/05/larussa.jpg" title="larussa"/></p>
    <p><hi rend="#b">giornata in ricordo delle vittime del terrorismo</hi>, il ministro della difesa</p>
    <p><hi rend="#b">Ignazio La Russa</hi>, a Modena per sostenere la candidatura politica nelle amministrative di sei comuni della provincia modenese ha deciso di correggere il tiro rispetto alle dichiarazioni del</p>
    <p><hi rend="#b">premier Silvio Berlusconi</hi>.</p>
    <p>“<hi rend="#b">Non parlerei di un cancro</hi> – afferma La Russa rievocando quanto detto da Berlusconi – ma almeno di un <hi rend="#b">accanimento giudiziario</hi><hi rend="#b">nei confronti di Berlusconi</hi>. Finiamola con questa barzelletta di Berlusconi nemico della magistratura. Certo ci possono essere polemiche sui singoli magistrati, o piuttosto sui singoli provvedimenti presi contro Berlusconi, ricordiamoci che sono 26 i processi a suo carico senza condanna. A fronte di tanti magistrati che l’hanno imputato, tanti altri hanno dichiarato la sua estraneità ai fatti contestatigli, <hi rend="#b">magistrati</hi><hi rend="#b">a cui si deve se non riconoscenza, quanto meno rispetto</hi>”.</p>
    <p>Parole tenere, dunque, da parte nel ministro verso la magistratura “verso cui – prosegue La Russa – <hi rend="#b">mi inchino</hi>. Quanto detto da Berlusconi relativamente alla procura di Milano non va mischiato con il ricordo dei magistrati caduti per il terrorismo. Loro hanno compiuto un sacrificio necessario per una <hi rend="#b">tardiva capacità politica di capire il terrorismo eversivo</hi>. C’è voluto l’assassinio Rossa, successivamente quello di Moro, perché tutti si mobilitassero nell’individuare la natura eversiva del <hi rend="#b">terrorismo, rosso e anche nero</hi>”.</p>
    <p>È sulla base di ciò che la cattura e conseguente uccisione di Osama Bin Laden viene vista come “<hi rend="#b">un colpo a favore di chi si batte contro il terrorismo</hi>. Questo però non ha niente a che fare con le nostre missioni in Libano o in Afghanistan. Insieme si entra e insieme si esce da una missione a cui siamo chiamati da un organismo internazionale. Anche in Libano abbiamo intenzione di dimezzare i nostri militari, portandoli a poco più di mille, ma questo è un progetto diverso da ciò che accade in Libia”.</p>
    <p>Nell’exploit di sincerità il ministro La Russa ha avuto anche chiarire la posizione del rapporto, ultimamente piuttosto agitato, <hi rend="#b">tra il Popolo della Libertà e la Lega Nord</hi>.</p>
    <p>“Siamo contenti – dice – di essere riusciti a <hi rend="#b">portare la Lega lontana dalla strada della secessione,</hi> convincendola ad un’idea di federalismo solidale. Peraltro tanto più un paese è federale tanto più i valori nazionali saranno rispettati. Si pensi solo agli Stati Uniti e alla Germania. <hi rend="#b">Ho parlato a lungo con Bossi e sento che la loro freddezza verso l’unità nazionale credo stia scendendo</hi>”.</p>
    <p>Ma non è stato solo il concetto di federalismo/unità nazionale ad aver accesso gli animi degli alleati politici. Anche gli interventi in Libia sono stati al centro delle polemiche. A tal proposito, dunque, La Russa ironizza “la Libia è vicinissima all’Italia, sarebbe stato difficile non interessarsene. Prima D’Alema, poi Prodi, tutti hanno tentato di stringere accordi con la Libia, solo Berlusconi c’è riuscito. È chiaro però che se <hi rend="#b">il vicino di casa bombarda i propri cittadini</hi> e viene abbandonato dai propri ambasciatori e ministri, noi dobbiamo essere lì a p<hi rend="#b">roteggere i civili con la massima attenzione</hi>, mettendo tutte le barriere per evitarne il coinvolgimento”.</p>
    <p>Questo relativamente alla politica estera. Sulle politiche di sicurezza interna, invece, La Russa loda la linea Maroni, sparando <hi rend="#b">sull’estremismo rosso</hi>, già recriminato dal ministro dell’interno venerdì scorso a Bologna, il quale aveva etichettato le contestazioni studentesche come <hi rend="#b">fascismo rosso</hi>.</p>
    <p>“Non abbiamo guardato – dice – alle ronde volute dalla Lega con pregiudizio, ma sono stati loro stessi a rendersi conto che non poteva essere una soluzione. Quello che trovo sia maggiormente adeguato è la modalità. Vedere gli uomini in divisa, non fa paura ai cittadini onesti, ma solo ai delinquenti e <hi rend="#b">qualche incallito estremista di sinistra</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>