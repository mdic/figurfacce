<doc sitename="Il Fatto Quotidiano" title="Da Berlusconi (del 1987) a Elkann: la venerazione di Cl per i re di denari - Il Fatto Quotidiano" author="RQuotidiano" date="2011-08-24" url="http://www.ilfattoquotidiano.it/2011/08/24/dal-berlusconi-del-1987-a-john-elkann-la-venerazione-di-cl-per-i-re-di-denari/153298/" hostname="ilfattoquotidiano.it" description="Perché mai dei ragazzi poveri, con il problema immenso di un posto di lavoro, devono fare grande festa a un ragazzo che ha il solo pregio di essere nato ricco? Perché i ciellini si sono radunati attorno a John Elkann come se fosse una sorta di San Luigi, re in terra e nei cieli? Per …" categories="Emilia Romagna - Cronaca" tags="Benetton;Calisto Tanzi;Corrado Passera;Don Giussani;Emma Marcegaglia;Franco Bernabè;Giorgio Napolitano;John Elkann;Mario Monti;Raul Gardini;Rimini;Roberto Colaninno;Romano Prodi;Sergio Marchionne;Silvio Berlusconi;Umberto Agnelli" fingerprint="efadc7ec594f54b5">
  <main>
    <head rend="h3">Emilia Romagna - Cronaca</head>
    <head rend="h1">Da Berlusconi (del 1987) a Elkann: la venerazione di Cl per i re di denari</head>
    <p>Perché mai dei ragazzi poveri, con il problema immenso di un posto di lavoro, devono fare grande festa a un ragazzo che ha il solo pregio di essere nato ricco?</p>
    <p>Perché i ciellini si sono radunati attorno a<hi rend="#b"> John Elkann</hi> come se fosse una sorta di S<hi rend="#b">an Luigi, re in terra e nei cieli?</hi></p>
    <p>Per fortuna, si fa per dire, a portare tutti con i piedi per terra c’era il ruvido <hi rend="#b">Sergio Marchionne</hi>, che accompagnava come un mastino non invitato il suo giovane e invitato presidente e si è messo a parlare di <hi rend="#b">Montezemolo </hi>e di volgari beghe politiche.</p>
    <p>Ogni anno si ripete. Gli <hi rend="#b">azionisti di Dio</hi> sono affascinati dai ricchi della terra. Da un quarto di secolo, i ragazzi di<hi rend="#b"> Comunione e Liberazione</hi> continuano a ricevere i re di denari come se fossero delle<hi rend="#b"> Madonne pellegrine.</hi></p>
    <p>Cominciò nel <hi rend="#b">1987</hi> con un bel gruppetto, guidato da <hi rend="#b">Silvio Berlusconi, Raul Gardini, Calisto Tanzi, Steno Marcegaglia, Luciano Benetton.</hi> Personaggi tutti diventati famosi per il loro approccio dedicato all’etica, alla solidarietà e, come piace ai ciellini, alla sussidiarietà.</p>
    <p>Si finisce quest’anno con il ministro <hi rend="#b">Giulio Tremonti</hi>, messo a concludere il Meeting di Cl sull’onda del successo dell’anno scorso, quando a suon di citazioni, dai Vangeli ai capisaldi dell’economia, fu osannato come la speranza post-Berlusconi. Il neo economista catto-solidal-leghista. Nel giro di un’inizio estate, Tremonti è tramontato e l’arco di trionfo preparato a Rimini è diventato quasi imbarazzante.</p>
    <p>Cl. è oculata, la Provvidenza però quest’anno ha già fatto il miracolo con<hi rend="#b"> Giorgio Napolitanno</hi>, coinvolto a celebrare la sussidiarietà, la sostituzione privata di compiti che lo Stato non fa, non può fare, con vuol fare: una manna per C.L. dall’economia alle scuole private. Amen per Tremonti.</p>
    <p>E poi ci sono stati<hi rend="#b"> Corrado Passera di Banca Intesa, Mario Moretti delle Ferrovie, Fulvio Conti dell’Enel, </hi>presenti da anni, noti tutori dei risparmiatori, dei viaggiatori, dei consumatori, come l’altrettanto immancabile <hi rend="#b">Raffaele Bonanni della Cisl</hi>, difensore dei lavoratori.</p>
    <p>In queste chiamate ci sono anche legami da sponsor, per gli otto e mezzo milioni che il Meeting raccoglie. Idem con le coop rosse. Ma non solo. Ai conti e ai rapporti politici ci pensano i grandi del movimento, i ragazzi fanno massa da manovra e da applausi senza nessun interesse personale.</p>
    <p><hi rend="#b">Giancarlo Cesana</hi>, che fu il braccio destro di<hi rend="#b"> don Luigi Giussani</hi>, <hi rend="#b">Giorgio Vittadini</hi>, il fondatore della <hi rend="#b">Compagnia delle Opere</hi>, gli uomini degli affari e i politici ciellini, spiegano che il movimento ha sempre percorso una propria strada accogliendo chi andava nella stessa direzione, anche per brevi tratti, e la facilitava. Modo per spiegare e accettare tutto. Da <hi rend="#b">Claudio Martelli </hi>annusato nel 1980, craxismo montante, osannato nel 1988, craxismo imperante. Se va avanti così vedrete le aperture verso il <hi rend="#b">Pd</hi>, in vista del 2013 e del Berlusconi in ogni caso bollito.</p>
    <p>Si cambia continuamente il menù.</p>
    <p>La Compagnia delle Opere al Meeting è arrivata nel 1988, otto anni dopo la partenze della kermesse, uno dopo l’arrivo dei Grandi Imprenditori. «Un’occasione per l’imprenditorialità italiana» si presentò. A fare festa c’erano i padri dei ragazzi di oggi. L’amo resta lo stesso, i pesci cambiano.</p>
    <p>Berlusconi fu <hi rend="#b">inseguito e osannato nell’87</hi>. Ancora nel ’94 quando si trattò di piccola impresa. E nel 2002 quando si presentò da presidente del Consiglio, seppellendo fra frizzi e lazzi un grigio <hi rend="#b">Romano Prodi</hi>, presidente della Commissione europea. Da sempre non amato, come tutti i cattolici di sinistra (esclusi banchieri come <hi rend="#b">Giovanni Bazoli e Giuseppe Guzzetti o il laico Alessandro Profumo</hi>), concorrenti veri di Cl, che ama-ricambiata i vecchi comunisti come Ugo Sposetti, l’uomo dei denari rossi per decenni, primo sostenitore della sussidiarietà e dell’aumento del finanziamento pubblico ai partiti.</p>
    <p>I capi Cl stendono le reti, i giovani ciellini sognano e applaudono chi spunta. Sembra Pinocchio. Poi si sceglie, chi rimane amico e chi no. <hi rend="#b">Cesare Romiti </hi>ebbe gran successo attaccando i costi sociali dell’adesione dell’Italia all’Unione monetaria europea. <hi rend="#b">Mario Monti </hi>lanciò nel ’98 «uno sciopero generazionale dei giovani per il lavoro» contro lo sciopero generale annunciato sempre a Rimini da Sergio D’Antoni della Cisl. La storia ritorna, anche se Bonanni ora è contro lo sciopero. Nel 1999 a parlare di «Educare per costruire» furono chiamati altri campioni della solidarietà come <hi rend="#b">Roberto Colaninno, Vittorio Colao, Sergio Billè, Giulio Tremonti, Cesare Romiti</hi>. Nel 2000 sui Paesi poveri fu chiamato a trattare anche il re del lusso <hi rend="#b">Diego Della Valle.</hi> Nel 2001, «La prima questione morale è l’educazione» vide <hi rend="#b">Umberto Agnelli e Ivano Barberini </hi>della Lega coop, <hi rend="#b">Luca Cordero di Montezemolo e Andrea Riello</hi>.</p>
    <p>L’anno dopo di amore per gli altri ed economia trattarono <hi rend="#b">Santo Versace, Lorenzo Necci, Franco Bernabè, Leonardo Mondadori, Paolo Scaroni,</hi> altro pool sussidiario. Come nel 2003 Bruno Ermolli, Elio Catania, Giancarlo Cimoli, Vito Gamberale. O nel 2004 Tronchetti Provera di Pirelli-Telefon-Afef. Il tutto fra arrivi di Papa Wojtyla, presenze di Ratzinger cardinale, nobili cammei di madre Teresa di Calcutta, di eremiti, di cristiani perseguitati. E pure di <hi rend="#b">Carlo Petrini</hi> di Slow Food.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>