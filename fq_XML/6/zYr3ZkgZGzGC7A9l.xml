<doc sitename="Il Fatto Quotidiano" title="La manovra è bellissima - Il Fatto Quotidiano" author="RMisfatto" date="2011-12-14" url="http://www.ilfattoquotidiano.it/2011/12/14/manovra-bellissima/177427/" hostname="ilfattoquotidiano.it" description="Con un colpo a sorpresa, Monti ci regala un Natale coi fiocchi. I provvedimenti sono tutti giusti, tutti fichissimi, tutti equissimi. Che la Chiesa verrà costretta a pagare l’Ici, che le frequenze televisive saranno messe all’asta e non regalate a Mediaset e Rai è già noto. Ma è il resto della manovra a fare impressione. …" categories="Misfatto" tags="Chiesa;F35;ICI;Manovra;Mario Monti;Pil;Silvio Berlusconi;Welfare" fingerprint="a5b65e1f8aa66e35">
  <main>
    <head rend="h1">La manovra è bellissima</head>
    <p>Con un colpo a sorpresa, <hi rend="#b">Monti </hi>ci regala un <hi rend="#b">Natale</hi> coi fiocchi. I provvedimenti sono tutti giusti, tutti fichissimi, tutti equissimi. Che la <hi rend="#b">Chiesa </hi>verrà costretta a pagare l’<hi rend="#b">Ici</hi>, che le frequenze televisive saranno messe all’asta e non regalate a <hi rend="#b">Mediaset</hi> e<hi rend="#b"> Rai</hi> è già noto. Ma è il resto della manovra a fare impressione. Invece della riforma delle pensioni, si tagliano le spese militari.</p>
    <p>Nel 2010, con tutti i cazzi che già avevamo vicinissimi al culo, le spese militari sono aumentate dell’8,4%: più o meno 20 miliardi di euro, l’1,283% del <hi rend="#b">Pil</hi>. Ma i militari hanno già presentato una lista della spesa cazzutissima, miliardi di euro (solo i caccia<hi rend="#b"> F35</hi> ne costeranno 16) ed ogni tipo di aggeggio tecnologico per essere veramente micidiali in guerra. Visto che noi la guerra non la facciamo, si è detto <hi rend="#b">Monti</hi>, non ci servono a niente. Per le missioni di pace basta qualche bandierina bianca, qualche mazzo di fiori, qualche hippie, qualche ospedale e qualche scuola da costruire.</p>
    <p>Per scardinare del tutto ogni empito nazionalista, possiamo fare cassa con i mari e le montagne. Non vendendoli ai privati, come avrebbe fatto prima o poi <hi rend="#b">Berlusconi</hi>, ma sviluppando accordi bilaterali geopolitici. La <hi rend="#b">Svizzera</hi>, ad esempio, non ha il mare. Non è bello, e forse neanche giusto, che i suoi cittadini debbano andare all’estero anche per una semplice domenica in spiaggia. Dunque, cederemo loro la costiera romagnola e il lido di <hi rend="#b">Venezia</hi>, più un pezzettino fino fino di territorio per poterli raggiungere in macchina rimanendo in territorio elvetico.</p>
    <p>I lavori necessari dovranno essere eseguiti da maestranze italiane ma pagate dagli svizzeri, con una bella iniezione di capitali esteri nella nostra economia. Certo, <hi rend="#b">Rimini</hi> sarà in provincia di<hi rend="#b"> Lugano</hi> ma che ce ne frega? Ci andremo lo stesso anche se non potremo dire “è mio”. Invece, diremo “è nostro” riappropriandoci di tutti i patrimoni illegali. Non è difficile: se i soldi stanno da qualche parte sono registrati. Difficile scovarli? <hi rend="#b">Mario</hi> ingaggerà migliaia di giovani hacker dei centri sociali, metterà a loro disposizione le reti telematiche delle banche e di tutte le amministrazioni. A fare il culo ai delinquenti, che abbiano la camicia bianca o sporca di sangue, ci vorrà pochissimo!</p>
    <p>Ma non basta. Mario vuole convincerci che eliminando gli enormi sprechi e la corruzione, il<hi rend="#b"> welfare</hi> fa bene ai cittadini e anche all’economia. Asili gratuiti e ben funzionanti garantiranno che i genitori possano lavorare tranquilli ed avere un po’ più di soldi da spendere. Lavori socialmente utili creeranno reddito ed eviteranno che le città siamo sommerse dalle alluvioni, che i motorini scivolino sulle foglie marce, che i luoghi pubblici siano sporchi e poco accoglienti, che gli autobus passino spesso. Non è vero che sono cose che non possiamo permetterci. Quello che non possiamo permetterci è il furto e la dissipazione della ricchezza nazionale. Ridatecela, dice Monti, vedrete che ci basta.</p>
    <p>di <hi rend="#b">Paolo Aleandri</hi></p>
    <p><hi rend="#b"> il Misfatto</hi>, domenica 11 dicembre 2011, inserto satirico de </p>
    <p>
      <hi rend="#b">Il Fatto quotidiano</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>