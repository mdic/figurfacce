<doc sitename="Il Fatto Quotidiano" title="Monti: &quot;Berlusconi umiliato al G20 di Cannes per colpire sovranità dell'Italia&quot; - Il Fatto Quotidiano" author="RQuotidiano" date="2012-07-11" url="http://www.ilfattoquotidiano.it/2012/07/11/monti-berlusconi-umiliato-al-g20-di-cannes-per-colpire-sovranita-dellitaliamonti/290488/" hostname="ilfattoquotidiano.it" description="La politica di oggi e quella di domani, la crisi economica e le conseguenze italiane, il ruolo dei sindacati e l’atteggiamento dell’Europa nei confronti del suo predecessore a Palazzo Chigi. E’ stato un discorso a 360 gradi quello che il premier Mario Monti ha tenuto all’assemblea dell’Abi. L’Italia, a detta del Professore, ha intrapreso ”un percorso …" categories="Politica" tags="Abi;G20;Giuseppe Mussari;Ignazio Visco;Mario Monti;Silvio Berlusconi" fingerprint="657dec6c6de0ec34">
  <main>
    <head rend="h1">Monti: “Berlusconi umiliato al G20 di Cannes per colpire sovranità dell’Italia”</head>
    <p>Intervenendo all'assemblea nazionale dell'Abi, il presidente del Consiglio ha ripercorso gli ultimi mesi del precedente governo, spiegato le prospettive del lavoro fatto dal suo esecutivo e lanciato frecciate ai sindacati</p>
    <graphic src="https://st.ilfattoquotidiano.it/wp-content/uploads/2012/07/monti-abi-interna.jpg"/>
    <p>La politica di oggi e quella di domani, la crisi economica e le conseguenze italiane, il ruolo dei sindacati e l’atteggiamento dell’Europa nei confronti del suo predecessore a <hi rend="#b">Palazzo Chigi</hi>. E’ stato un discorso a 360 gradi quello che il premier <hi rend="#b">Mario Monti</hi> ha tenuto all’assemblea dell’<hi rend="#b">Abi</hi>. L’Italia, a detta del Professore, ha intrapreso ”un percorso di guerra durissimo” contro ”i diffusi pregiudizi, contro le eredità del debito pubblico, contro le sottovalutazioni da parte di noi stessi, contro gli effetti delle decisioni prese in passato e i vizi strutturali della nostra economia”. Non solo. Per Monti in passato ci sono stati ”esercizi profondi di concertazione” che “hanno generato i mali contro cui noi combattiamo e a causa dei quali i nostri figli non trovano facilmente lavoro”.</p>
    <p>L’ex rettore della Bocconi, poi, ha ripercorso gli ultimi mesi del governo Berlusconi offrendo una chiave di lettura quasi assolutoria nei confronti dell’operato del Cavaliere. “Al <hi rend="#b">G20 di Cannes</hi>, il mio predecessore, <hi rend="#b">Berlusconi</hi>, fu sottoposto a pressioni sgradevolissime e, immagino, prossime all’umiliazione che sostanzialmente, nell’intenzione dei prementi, avrebbe portato l’Italia a cedere buona parte della sua sovranità e discrezionalità”.</p>
    <p>“Una situazione sgradevole” ha aggiunto il premier, che poi, su quanto fatto dal suo esecutivo e sulla relativa collaborazione del Parlamento, non ha avuto alcun dubbio. “L’Italia ha fatto passi in avanti in settori nei quali la tradizione italiana era di debolezza e non di forza – ha detto il capo del governo – In particolare è stato fatto un rilevantissimo progresso nel <hi rend="#b">disavanzo pubblico</hi>, nel percorso verso il pareggio di bilancio nel 2013″ ha detto il Professore, secondo cui “il <hi rend="#b">Parlamento</hi> e i partiti stanno dando prova di notevole responsabilità al di là dei nervosismi e delle critiche” e che questo dovrebbe dare “serenità sulle prospettive di governo dopo che le cose avranno preso un corso più normale”.</p>
    <p>Sulle coordinate temporali della ripresa, tuttavia, Monti ha preferito non fare previsioni. Ricordando che quanto detto ieri dall’<hi rend="#b">Fmi</hi> – che parlava di un miglioramento dell’Italia nella seconda metà del 2013 – ha sostenuto che “ci vorrà del tempo” ma di “non avere dubbi” che le misure del governo avranno effetti sulla crescita e l’occupazione, ovvero “le cose che i cittadini vedono”. Tra queste, lo <hi rend="#b">spread</hi> è ”motivo di frustrazione per tutti e soprattutto per il governo, che la gente vede come autore di cose positive e di cose negative” ha continuato Monti, citando il governatore della Bankitalia <hi rend="#b">Ignazio Visco</hi> che aveva detto che lo spread è di gran lunga superiore rispetto ai fondamentali dell’economia italiana.</p>
    <p>In tal senso – e riferendosi ai summit di Bruxelles -, a sentire Monti i risultati del vertice sono un “progresso significativo” ma “poiché i mercati vivono di coerenza e di incoerenza dei messaggi è facile che queste decisioni somiglino alla tela di Penelope, e questo senza riferimenti al Paese al quale Penelope apparteneva”. Tornando alla situazione interna, inoltre, Monti ne ha avute anche per le parti sociali, che “devono restare parti ed essere viste dalla società come parti vitali e parti importanti – ha detto il premier – ma non soggetti nei confronti dei quali il potere pubblico dia in outsourcing responsabilità politiche”. A tal proposito, Monti spera che i sindacati “si ispirino all’atteggiamento di collaborazione” dimostrato dal presidente dell’Abi <hi rend="#b">Giuseppe Mussari</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>