<doc sitename="Il Fatto Quotidiano" title="Elezioni, Berlusconi show a Milano tra imitazioni e battute: &quot;Salvini e Meloni? Leali&quot;. Dubbi tra i militanti: &quot;Speriamo di tenerli sotto controllo&quot; - Il Fatto Quotidiano" author="Simone Bauducco" date="2022-09-24" url="https://www.ilfattoquotidiano.it/2022/09/24/elezioni-berlusconi-show-a-milano-tra-imitazioni-e-battute-salvini-e-meloni-leali-dubbi-tra-i-militanti-speriamo-di-tenerli-sotto-controllo/6815269/" hostname="ilfattoquotidiano.it" description="Un tuffo negli anni '90 al Teatro Manzoni di Milano, dove Berlusconi ha chiuso la campagna elettorale tra canzoni degli 883 e video con Al Pacino. Guardate [IL VIDEORACCONTO]" categories="Elezioni politiche 2022" tags="Silvio Berlusconi" fingerprint="a8ae1e5cb37e4834">
  <main>
    <p>Le bandiere italiane che sventolano, l’inno ufficiale cantato dal leader e i cartelli “<hi rend="#b">Silvio Santo Subito</hi>”. Ieri, venerdì, 22 settembre, al <hi rend="#b">Teatro di Manzoni di Milano</hi> è andata in scena la chiusura della campagna elettorale di Forza Italia con <hi rend="#b">Silvio Berlusconi</hi> che è tornato a parlare in pubblico nella sua città. L’atmosfera è da 1994 se non fosse che i rapporti di forza all’interno del centrodestra si sono ribaltati. Forza Italia da tempo non è più il primo partito della coalizione. “Speriamo di fare un buon risultato, almeno potremo t<hi rend="#b">enere sotto controllo i nostri alleati</hi> – racconta un militante arrivato in bus dalla provincia di Brescia – uno (Salvini) è un po’ pazzo e dell’altra (Meloni) non mi fido molto”. Le poltrone in velluto rosso del Manzoni iniziano a riempirsi tra una <hi rend="#b">canzone degli 883</hi> e un video del monologo finale di Al Pacino in “Ogni maledetta domenica”. Tutti sono qua per ascoltare il “Presidente” ma dovranno aspettare oltre due ore prima di vederlo. Nel frattempo sul palco si alternano i candidati lombardi alla Camera e al Senato. Quando è il turno di <hi rend="#b">Stefania Craxi,</hi> qualcuno prova a far partire dalla platea il coro “Bettino, Bettino”. Alle sette di sera, due ore dopo l’orario previsto, Berlusconi arriva al teatro. Entra con il corteo di auto di scorta dall’ingresso “artisti e tecnici”. A quel punto il sipario si chiude a sorpresa tra i “noo” della platea. Ma poco dopo si riapre e sulla poltrona al centro del palco appare il leader già seduto. “All’inizio della campagna elettorale ho fatto un volo di cinque metri all’indietro scendendo da una scaletta. I medici mi hanno detto che era più probabile che potessi morire” svela Berlusconi prima di iniziare il suo “show”. Si parte con <hi rend="#b">l’imitazione del segretario Letta</hi> che “propone la patrimoniale” per poi arrivare anche a Renzi e Calenda: “Il terzo polo? Ormai sono diventati il quarto polo dopo il Movimento 5 Stelle”. Tra gli applausi e i cori del pubblico l’ex Presidente del Consiglio attacca la sinistra che “ha<hi rend="#b"> distorto le mie parole” sull’Ucraina</hi>. Per quanto riguarda il rapporto con gli alleati della coalizione Berlusconi definisce Salvini e Meloni come “persone leali”. Con loro si è instaurato “un rapporto di padre e figlio. Ho una cultura e un passato che mi permetterà, quando ci sarà discordia, di chiamarli, offrire loro una splendida cena e di convincerli prima della mezzanotte”. Prima della chiusura c’è ancora spazio per un ultimo appello agli indecisi e per un video celebrativo. Poi Berlusconi si appoggia sulla spalla di <hi rend="#b">Augusto Minzolini</hi> per andare via ma il sipario si chiude precipitosamente per celare l’uscita di scena.</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>