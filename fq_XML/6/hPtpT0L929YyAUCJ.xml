<doc sitename="Il Fatto Quotidiano" title="Berlusconi candidato nel collegio di Monza, possibile sfida contro Renzi" author="F Q" date="2022-08-17" url="https://www.ilfattoquotidiano.it/2022/08/17/berlusconi-candidato-nel-collegio-di-monza-renzi-in-quello-di-milano-il-leader-di-italia-viva-mi-piacerebbe-un-confronto-con-lui/6765387/" hostname="ilfattoquotidiano.it" description="Il leader di Italia Viva: &quot;Mi piacerebbe un confronto con lui&quot;. Verso la sfida Bonino vs Calenda a Roma" categories="Elezioni politiche 2022" tags="Forza Italia;Matteo Renzi;Silvio Berlusconi" fingerprint="2deca6f579ba4035">
  <main>
    <head rend="h1">Berlusconi candidato nel collegio di Monza, possibile sfida contro Renzi. Il leader di Italia Viva: “Mi piacerebbe un confronto con lui”</head>
    <graphic src="https://st.ilfattoquotidiano.it/wp-content/uploads/2022/08/17/renzi-berlusconi-1200-690x362.jpg"/>
    <p>Comincia a comporsi lo scacchiere delle candidature dei leader alle elezioni del <hi rend="#b">25 settembre</hi>. <hi rend="#b">Silvio</hi><hi rend="#b">Berlusconi</hi>, per esempio, ha scelto <hi rend="#b">Monza</hi>, dove correrà nel collegio uninominale per il <hi rend="#b">Senato</hi>. Come noto, l’ex premier è proprietario del club di calcio che quest’anno per la prima volta è stato promosso in <hi rend="#b">Serie A</hi>, mentre <hi rend="#b">Arcore</hi> – dove si trova <hi rend="#b">Villa San Martino</hi>, la principale residente del leader di Forza Italia – è in provincia di <hi rend="#b">Monza e Brianza</hi>. Oltre alla candidatura nell’uninominale di Monza, Berlusconi sarà anche capolista dei listini per la parte proporzionale in 5 Regioni.</p>
    <p>Restando al Nord <hi rend="#b">Matteo Renzi</hi> sarà capolista al Senato nella parte proporzionale a <hi rend="#b">Milano</hi> e probabilmente a <hi rend="#b">Monza</hi>, ovviamente in forza della lista Azione-Italia Viva. “Io mi candiderò al Senato in Toscana ma anche in Lombardia e nello stesso collegio di Berlusconi. A proposito, mi piacerebbe tanto fare un bel confronto con il presidente Berlusconi…” dice il leader di Iv a <hi rend="#i">RaiNews24</hi>. Per il polo centrista potrebbe essere capolista a <hi rend="#b">Milano</hi>, nel proporzionale per la Camera, la ministra ex forzista<hi rend="#b"> Mariastella Gelmini</hi>, che in città può contare su un buon pacchetto di voti. Gelmini potrebbe essere candidata anche a <hi rend="#b">Brescia</hi> (lei è originaria di Leno). A Milano si contende il posto da capolista con <hi rend="#b">Enrico</hi><hi rend="#b">Costa</hi>, altro ex berlusconiano (e altre cose) e responsabile Giustizia di Azione. Resta da capire che soluzione verrà trovata per l’ex sindaco di Milano<hi rend="#b"> Gabriele Albertini</hi>, che si era a messo a disposizione della mini-coalizione.</p>
    <p>A Roma si è detto del probabile scontro diretto tra ex amici: nell’uninominale per il Senato potrebbe succedere che si confrontino da una parte <hi rend="#b">Carlo Calenda</hi> e dall’altra (per la coalizione Pd-PiùEuropa) <hi rend="#b">Emma</hi><hi rend="#b">Bonino</hi>. Il collegio sarebbe il Lazio Uninominale 02, che comprende moltissimi territori tra cui il centro di <hi rend="#b">Roma</hi>, <hi rend="#b">Testaccio</hi> e <hi rend="#b">Parioli</hi>. Come sanno tutti +Europa (di cui Bonino è dirigente) e Azione erano federati fino a poche settimane fa e in questi giorni non sono stati pochi gli scambi polemici tra i due dopo la retromarcia dell’ex ministro sull’accordo con il Pd.</p>
    <p>Sul fronte della sinistra, <ref target="https://www.ilfattoquotidiano.it/2022/08/17/bonelli-correra-nelluninominale-di-imola-fratoianni-a-pisa-i-collegi-riservati-a-verdi-e-sinistra-italiana/6764566/">come scritto a parte, il sindacalista Aboubakar Soumahoro e Ilaria Cucchi (qui le altre candidature)</ref> – prime punte della campagna elettorale dell’alleanza Sinistra-Verdi – saranno candidati rispettivamente nei collegi uninominali di Modena per la Camera e di Firenze per il Senato.</p>
    <p>La<hi rend="#b"> Südtiroler Volkspartei</hi>, il partito di raccolta degli altoatesini di lingua tedesca, ha deciso che ricandiderà tutti i parlamentari uscenti: per il Senato <hi rend="#b">Meinhard Durnwalder</hi> (circoscrizione di Bressanone) e <hi rend="#b">Julia Unterberger</hi> (circoscrizione di Merano), per la Camera <hi rend="#b">Renate Gebhard</hi> (circoscrizione Nord) e <hi rend="#b">Manfred Schullian</hi> (circoscrizione Sud). Capolista alla Camera per il proporzionale sarà <hi rend="#b">Dieter Steger</hi>. All’appello manca solo la circoscrizione del Senato per <hi rend="#b">Bolzano-Bassa Atesina</hi>, l’unica in Alto Adige a maggioranza italiana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>