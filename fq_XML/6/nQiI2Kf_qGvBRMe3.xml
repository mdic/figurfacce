<doc sitename="Il Fatto Quotidiano" title="Lodo Mondadori, Fininvest: &quot;Risarciremo Cir entro il 26 luglio, poi faremo ricorso&quot; - Il Fatto Quotidiano" author="RQuotidiano" date="2011-07-21" url="http://www.ilfattoquotidiano.it/2011/07/21/lodo-mondadori-fininvest-risarciremo-cir-entro-il-26-luglio-ma-faremo-comunque-ricorso/146834/" hostname="ilfattoquotidiano.it" description="Fininvest ha deliberato il pagamento entro il 26 luglio direttamente alla Cir del risarcimento di 560 milioni di euro disposto dai giudici di Milano con la sentenza d’appello sul Lodo Mondadori. Lo comunica la società della famiglia Berlusconi in una nota precisando che “il pagamento non rappresenta in alcun modo acquiescenza alla sentenza”. La decisione …" categories="Cronaca" tags="Carlo De Benedetti;Cir;Fininvest;Mondadori;Risarcimento;Silvio Berlusconi" fingerprint="a9ec712f787b7e6a">
  <main>
    <head rend="h1">Lodo Mondadori, Fininvest: “Risarciremo Cir entro il 26 luglio, poi faremo ricorso”</head>
    <p>Fininvest ha deliberato il pagamento entro il 26 luglio direttamente alla Cir del risarcimento di 560 milioni di euro disposto dai giudici di Milano con la sentenza d’appello sul Lodo Mondadori. Lo comunica la società della famiglia Berlusconi in una nota precisando che “il pagamento non rappresenta in alcun modo acquiescenza alla sentenza”. La decisione deliberata dallaFininvest di effettuare il pagamento direttamente alla Cir di Carlo De Benedetti è stato deciso in alternativa all’escussione della fideiussione rilasciata il 21 dicembre 2009.</p>
    <p>Fininvest precisa di essersi riservata di chiederne la ripetizione all’esito dell’impugnazione della sentenza stessa. La società conferma poi che proporrà ricorso per Cassazione contro la decisione della Corte d’Appello e ribadisce di aver sempre operato nella più assoluta correttezza, sottolineando “ancora una volta che non sussiste alcun danno per Cir di cui debba rispondere ed è certa che le proprie buone ragioni non potranno non essere riconosciute”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>