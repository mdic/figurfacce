<doc sitename="Il Fatto Quotidiano" title="Il disastro del Monza di Berlusconi ultimo in Serie A: Silvio adesso pensaci tu, vai in panchina al posto di Stroppa - Il Fatto Quotidiano" author="Lorenzo Vendemiale" date="2022-09-01" url="https://www.ilfattoquotidiano.it/2022/09/01/il-disastro-del-monza-di-berlusconi-ultimo-in-serie-a-silvio-pensaci-tu-vai-in-panchina-al-posto-di-stroppa/6787617/" hostname="ilfattoquotidiano.it" description="I giorni del Condor di Galliani sul mercato. I proclami di Berlusconi in tribuna. In realtà hanno messo in piedi una formazione senza né capo né coda" categories="Calcio" tags="Monza;Serie A;Silvio Berlusconi" fingerprint="28ad962a7b800565">
  <main>
    <head rend="h1">Il disastro del Monza di Berlusconi ultimo in Serie A: Silvio adesso pensaci tu, vai in panchina al posto di Stroppa</head>
    <graphic src="https://st.ilfattoquotidiano.it/wp-content/uploads/2022/09/01/berlusconi-galliani-690x362.jpg"/>
    <p>I giorni del <hi rend="#b">Condor</hi> di <hi rend="#b">Galliani</hi> sul mercato. I <hi rend="#b">proclami</hi> di <hi rend="#b">Berlusconi</hi> in tribuna. Una storica <hi rend="#b">promozione</hi> festeggiata tra campo e politica, con i sogni d’Europa e la <hi rend="#b">candidatura elettorale</hi> proprio nel <hi rend="#b">collegio</hi> di <hi rend="#b">Monza</hi>. Per poi ritrovarsi <hi rend="#b">all’ultimo posto</hi> con <hi rend="#b">quattro sconfitte</hi> in quattro partite, zero punti in classifica, la miseria di<hi rend="#b"> 2 gol segnati</hi> e addirittura 11 subiti, uno straccio di idea e una squadra allo <hi rend="#b">sbando</hi>. <ref target="https://www.ilfattoquotidiano.it/2022/05/30/monza-promosso-in-serie-a-per-la-prima-volta-lultimo-sfizio-calcistico-di-berlusconi-costato-70-milioni-di-euro/6609703/">Non era una favola calcistica</ref>, certo, ma a quanto pare nemmeno una storia di <hi rend="#b">successo</hi>: fin qui il ritorna del Monza e di Berlusconi in Serie A è un <hi rend="#b">autentico</hi><hi rend="#b">disastro</hi>.</p>
    <p>Alla quarta giornata è troppo presto per emettere <hi rend="#b">sentenze</hi>, ma in questo caso il giudizio così severo è dettato dalle evidenti <hi rend="#b">responsabilità</hi> della proprietà. La premiata coppia <hi rend="#b">Galliani-Berlusconi</hi> stavolta ha toppato: <hi rend="#b">spendendo</hi> e <hi rend="#b">spandendo</hi> sul mercato, acquistando giocatori all’ingrosso, hanno messo in piedi una formazione <hi rend="#b">senza né capo né coda</hi>. Hanno pensato quasi a tutto, ma si sono <hi rend="#b">scordati</hi> l’allenatore.</p>
    <p>Non è solo la classifica, frutto di un calendario non proprio benevolo (già incontrate <hi rend="#b">Napoli</hi> e <hi rend="#b">Roma</hi>, lunedì tra l’altro arriva l’Atalanta). Il problema è il <hi rend="#b">gioco</hi><hi rend="#b">confuso</hi>, l’identità inesistente: il Monza sulla carta ha una rosa da parte sinistra della classifica, nel calcio però contano <hi rend="#b">le idee</hi> più delle <hi rend="#b">figurine</hi>, senza le prime i tanti acquisti rischiano di diventare tali. In molti hanno già individuato il colpevole di questa situazione <hi rend="#b">imbarazzante</hi>. Come nei gialli il maggiordomo, nel calcio è sempre l’allenatore: <hi rend="#b">Giovanni</hi><hi rend="#b">Stroppa</hi>, quotato da tutti i bookmaker come il primo <hi rend="#b">esonero</hi> di stagione. Sembra solo questione di tempo.</p>
    <p>Non ce ne voglia il povero Stroppa, l’uomo sbagliato al posto sbagliato, che magari avrà ancora un paio di settimana a disposizione per <hi rend="#b">dimostrare</hi> a tutti il contrario. L’errore è di chi l’ha scelto, o meglio l’ha lasciato al suo posto. Ci può stare tenere l’allenatore dopo una promozione storica, classico <hi rend="#b">debito di riconoscenza</hi> che nel calcio conta ancora qualcosa. Solo però se decidi di confermare in blocco anche tutta la squadra. L’operato del Monza invece è stato <hi rend="#b">schizofrenico</hi>: ha cambiato praticamente tutti e undici i titolari “perché la Serie A è un altro sport” (Galliani dixit). Ma poi con <hi rend="#b">ragionamento inverso</hi> ha mantenuto solo l’allenatore, tecnico con <hi rend="#b">poca esperienza</hi> di categoria (appena 6 vittorie e 5 pareggi su 39 panchine tra Pescara e Crotone nella massima serie) in una squadra con <hi rend="#b">troppa</hi><hi rend="#b">ambizione</hi>. Artefice per altro di una promozione agguantata per il<hi rend="#b"> rotto della cuffia</hi>, in un playoff rocambolesco contro il <hi rend="#b">Pisa</hi>, dopo averla buttata all’ultima giornata, al termine di una cavalcata non proprio esaltante. Con queste premesse, Galliani e Berlusconi hanno fatto trenta, dovevano fare trentuno: trovare anche l’allenatore giusto per questo nuovo progetto.</p>
    <p>Adesso non è solo Stroppa ma <hi rend="#b">l’intera stagione</hi> del Monza ad essere <hi rend="#b">all’ultima spiaggia</hi>. Il destino del tecnico pare segnato: a meno di miracoli, presto o tardi sarà esonero. A quel punto, meglio presto che tardi. Per Galliani e Berlusconi sta per arrivare il momento delle scelte e stavolta dovranno farsi trovare pronti. Il secondo allenatore in questi casi è quello decisivo. Se lo azzecchi, si può ancora <hi rend="#b">salvare</hi> il campionato: in fondo, ci sono almeno <hi rend="#b">10 squadre meno forti</hi> di questo Monza e con le giuste idee i brianzoli non faranno fatica a guadagnarsi una <hi rend="#b">posizione tranquilla</hi> in classifica. Se lo sbagli, però, una stagione nata col piede sbagliato rischia di diventare un <hi rend="#b">calvario</hi>. E arrivati a settembre, su piazza non è che ci sia grande abbondanza. Alla peggio c’è sempre un’alternativa:<hi rend="#b"> in panchina Berlusconi</hi>, che infatti ha già cominciato a dispensare i suoi preziosi consigli. In fondo è sempre stato il suo sogno. Non è mai <hi rend="#b">troppo tardi</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>