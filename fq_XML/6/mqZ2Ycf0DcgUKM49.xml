<doc sitename="Il Fatto Quotidiano" title="Bersani contro Berlusconi: &quot;Stupidaggini sullo spread&quot;. &quot;Faremo bene al Senato&quot; - Il Fatto Quotidiano" author="RQuotidiano" date="2012-12-11" url="http://www.ilfattoquotidiano.it/2012/12/11/bersani-contro-berlusconi-stupidaggini-sullo-spread/443204/" hostname="ilfattoquotidiano.it" description="“Penso che siano stupidaggini. Ritengo che lo spread sia preoccupante e che certamente sia necessario discutere con la Germania da amici, da pari a pari ma in modo amichevole”. Pier Luigi Bersani, in una intervista a Class Cnbc, commenta le parole di Silvio Berlusconi sullo spread e l’accusa a Mario Monti di essere filotedesco. Il …" categories="Politica" tags="Btp-Bund;Germania;Governo Monti;Pier Luigi Bersani;Senato;Silvio Berlusconi;Spread" fingerprint="5b87d627b02e2221">
  <main>
    <head rend="h1">Bersani contro Berlusconi: “Stupidaggini sullo spread”. “Faremo bene al Senato”</head>
    <graphic src="https://st.ilfattoquotidiano.it/wp-content/uploads/2012/12/berlusconibersani_interna-nuova.jpg" alt="Sl"/>
    <p>“Penso che siano <hi rend="#b">stupidaggini</hi>. Ritengo che lo <hi rend="#b">spread</hi> sia preoccupante e che certamente sia necessario discutere con la <hi rend="#b">Germania</hi> da amici, da pari a pari ma in modo amichevole”. Pier Luigi Bersani, in una intervista a Class Cnbc, commenta<ref target="http://www.ilfattoquotidiano.it/2012/12/11/berlusconi-io-problema-per-leuropa-assolutamente-falso/442322/"> le parole di Silvio Berlusconi sullo spread e l’accusa a Mario Monti di essere filotedesco</ref>. Il segretario del Pd, da poco uscito vincitore dalle primarie e candidato alla premiership, considera che sia da temere l’impennata del differenziale<hi rend="#b"> Btp</hi>/<hi rend="#b">Bund,</hi> verificatosi all’apertura dei mercati di lunedì mattina, “ma penso che possa essere risolto e affrontato. Certamente non può essere sottovalutato e quindi richiede da parte di tutti, in Italia, dei comportamenti molto attenti e coerenti”. Dopo le prese di posizione di Berlusconi, in Germania “sono preoccupati, ma noi staremo in Europa. Faremo le riforme, ma a modo nostro”. </p>
    <p>Quanto alla difficoltà atavica in Italia di favorire la crescita, il democratico osserva: “Le medicine non sono tutte amare, alcune lo sono altre no. L’<hi rend="#b">Italia cresce poco</hi> per dei problemi di carico amministrativo, di <hi rend="#b">burocrazia</hi>, di scarsità di risorse per l’innovazione e per la ricerca. In realtà l’Italia ha risorse enormi e ha una capacità di fare prodotti che il mondo vuole per qualità, per specializzazione e per gusto e quindi ci sono medicine amare, ma anche qualche buona medicina che dovrà essere data all’Italia per valorizzare la sua capacità di fare e di produrre e trasformare. Su questo voglio impegnarmi”. </p>
    <p>Bersani spiega anche di sapere “di dover avere una politica aperta, e ci rivolgeremo a <hi rend="#b">formazioni di centro,</hi> europeiste, costituzionali, che siano contro il populismo di Berlusconi e della Lega. Penso che faremo bene anche al <hi rend="#b">Senato</hi>, francamente e ritengo che non ci sarà un problema numerico”. Bersani non sottovaluta comunque le insidie del <hi rend="#b">Porcellum</hi> sui premi regionali per palazzo Madama. In particolare, gli occhi sono puntati su <hi rend="#b">Lombardia</hi> e <hi rend="#b">Veneto</hi>. La ricetta del segretario del Pd resta quella di un’intesa con i centristi. Nessuna coalizione. Un’alleanza. Preferibilmente, dichiarata prima del voto. I centristi, per ora, non hanno deciso. Attendono la scelta di Mario Monti. In attesa che si organizzino, il Pd e i progressisti hanno pressoché definito il loro campo. Lo schema resta quello della coalizione di <hi rend="#b">Pd</hi> con <hi rend="#b">Sel,</hi> allargata magari a due ‘listine’. Una a sinistra con Socialisti, ecologisti e magari i sindaci. Una al centro. Di quest’ultima hanno parlato Bersani e<hi rend="#b"> Bruno Tabacci</hi> in un incontro a Montecitorio. “C’è spazio per una lista moderata alla Camera e al Senato”, spiega. Con chi? Tabacci guarda ai moderati di Portas ma anche ai fuoriusciti dell’<hi rend="#b">Idv</hi> con Massimo Donadi. La lista ‘di sinistra’, per così dire, è ancora un po’ più arretrata. Soprattutto sul versante dei sindaci. Se <hi rend="#b">Giuliano Pisapia</hi>, Marco Doria e Massimo Zedda potrebbero dare una mano, resterebbe fuori Luigi De Magistris. Domani il sindaco di Napoli presenterà a Roma il ‘Movimento Arancione’, in collegamento con <hi rend="#b">Antonio Ingroia</hi>. Una strada che lo allontana da un’eventuale alleanza con il Pd. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>