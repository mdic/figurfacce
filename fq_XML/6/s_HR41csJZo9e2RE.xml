<doc sitename="Il Fatto Quotidiano" title="Governo, Di Pietro (IdV): &quot;Monti-Napolitano peggio di Berlusconi&quot; - Il Fatto Quotidiano" author="RQuotidiano" date="2012-07-30" url="http://www.ilfattoquotidiano.it/2012/07/30/governo-di-pietro-monti-napolitano-peggio-di-berlusconi/310907/" hostname="ilfattoquotidiano.it" description="Scende di nuovo in campo Antonio Di Pietro contro le istituzioni. “Secondo noi la nostra Costituzione è tramortita dalla prepotenza di chi avrebbe tanta voglia di assolutismo, ossia di comprimere la potestà delle Camere. Era la voglia conclamata di Berlusconi. Pensavamo d’aver raggiunto l’apice. Ci siamo sbagliati: sottovalutavamo Monti – Napolitano”. Le parole del leader …" categories="Politica" tags="Antonio Di Pietro;Costituzione;Decreto Legge;Giorgio Napolitano;Luigi Li Gotti;Mario Monti;Silvio Berlusconi" fingerprint="afaa5f3c7f30c217">
  <main>
    <head rend="h1">Governo, Di Pietro (IdV): “Monti-Napolitano peggio di Berlusconi”</head>
    <p>Il leader dell'Idv e Li Gotti: "Secondo noi la nostra Costituzione è tramortita dalla prepotenza di chi avrebbe tanta voglia di assolutismo, ossia di comprimere la potestà delle Camere. Era la voglia conclamata di Berlusconi. Pensavamo d’aver raggiunto l'apice. Ci siamo sbagliati: sottovalutavamo Monti - Napolitano”</p>
    <graphic src="https://st.ilfattoquotidiano.it/wp-content/uploads/2012/07/di-pietro_interna-nuova.jpg"/>
    <p>Scende di nuovo in campo <hi rend="#b">Antonio Di Pietro</hi> contro le istituzioni. “Secondo noi la nostra Costituzione è tramortita dalla <hi rend="#b">prepotenza</hi> di chi avrebbe tanta voglia di assolutismo, ossia di comprimere la potestà delle Camere. Era la voglia conclamata d<hi rend="#b">i Berlusconi</hi>. Pensavamo d’aver raggiunto l’apice. Ci siamo sbagliati: sottovalutavamo <hi rend="#b">Monti</hi> –<hi rend="#b"> Napolitano</hi>”. Le parole del leader dell’Italia dei Valori sono condivise anche da Luigi Li Gotti. ”C’era una volta la democrazia parlamentare, luogo di confronto e di elaborazione dei disegni di legge. La nostra Costituzione, all’art.70, rammentava che ‘la funzione legislativa è esercitata collettivamente dalle due Camere’. Poi – proseguono Di Pietro e Li Gotti – c’era il Governo, anch’esso abilitato a presentare disegni di legge, con una fondamentale differenza: per farlo doveva avere, ogni volta, l<hi rend="#b">‘autorizzazione</hi> del Presidente della Repubblica, come si legge all’art.87 della Costituzione. Abbiamo usato il verbo al passato, non a caso. La nostra Costituzione c’è, è viva, è bella. Ma per molti è diventata una pastoia, un ostacolo”.</p>
    <p>“Come fare per sbarazzarsene? – chiedono Li Gotti e Di Pietro -. Hanno trovato l’articolo adatto, il 77: ‘in casi straordinari di necessità e di urgenza, il Governo adotta, sotto la sua responsabilità, provvedimenti provvisori con forza di legge’. Ma ci sarebbe un ostacolo: è il Presidente della Repubblica che è chiamato a vigilare sulla straordinarietà della necessità ed urgenza. Bella cosa così. Sennonchè ormai accade, con frequenza bisettimanale, che il <hi rend="#b">Governo</hi> ricorra al <hi rend="#b">decreto</hi> e il Presidente della Repubblica verifichi, bisettimanalmente, che vi siano i <hi rend="#b">requisiti</hi> di straordinaria necessità e <hi rend="#b">urgenza</hi>. Con la conseguenza – continuano – che, essendo previsto il termine di sessanta giorni per la conversione dei decreti da parte delle due Camere, il Governo puntualmente pone la <hi rend="#b">fiducia</hi> e così strozza il dibattito parlamentare. Sotto la scure della minaccia-fiducia, infatti, il Parlamento vota quella che in verità è una sfiducia con ricatto. Bella la democrazia parlamentare, vero? I costituzionalisti partigiani – concludono – la chiamano Costituzione vivente”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>