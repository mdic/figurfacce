<doc sitename="Il Fatto Quotidiano" title="I sondaggisti bocciano Bersani: &quot;La risposta a Grillo? Sarà come un boomerang&quot; - Il Fatto Quotidiano" author="RQuotidiano" date="2012-08-27" url="http://www.ilfattoquotidiano.it/2012/08/27/scontro-bersani-grillo-mannheimer/335177/" hostname="ilfattoquotidiano.it" description="L’uscita di Pierluigi Bersani è stato un errore. Non avrebbe dovuto rispondere alle critiche di Beppe Grillo, avrebbe dovuto e anzi dovrebbe ancora evitare lo scontro a distanza, che si è rinnovato oggi. Gli esperti di sondaggi, spin doctor e sociologi contattati dal Fattoquotidiano.it bocciano la strategia del segretario del Partito Democratico. Anzi, per alcuni di loro …" categories="Politica" tags="Beppe Grillo;Luigi Crespi;Movimento 5 Stelle;Nicola Piepoli;PD;PDL;Pier Luigi Bersani;Renato Mannheimer;Silvio Berlusconi" fingerprint="12d04f2203a0025">
  <main>
    <head rend="h1">I sondaggisti bocciano Bersani: “La risposta a Grillo? Sarà come un boomerang”</head>
    <p>L’uscita di <hi rend="#b">Pierluigi Bersani</hi> è stato un errore. Non avrebbe dovuto rispondere alle critiche di <hi rend="#b">Beppe Grillo</hi>, avrebbe dovuto e anzi dovrebbe ancora evitare lo <ref target="http://www.ilfattoquotidiano.it/2012/08/27/bersani-insiste-non-divagate-da-grillo-linguaggio-fascista-contro-pd/335053/">scontro a distanza, che si è rinnovato oggi.</ref> Gli esperti di sondaggi, spin doctor e sociologi contattati dal <hi rend="#i">Fattoquotidiano.it</hi> bocciano la strategia del segretario del Partito Democratico. Anzi, per alcuni di loro non c’è stata proprio strategia: il leader dei democratici ha risposto perché innervosito dalle critiche di Grillo. Ed è caduto nella sua rete. Resta da interpretare l’effetto che le parole di Bersani avranno sull’elettorato democratico. L’elettorato di centrosinistra è in un momento di smarrimento (con l’avvicinamento all’Udc e la rottura con Di Pietro): questo messaggio forte e chiaro a Grillo servirà a serrare le file? O piuttosto è una “caduta di stile”? E il modo, le forme: perché Bersani non ha contestato nel merito Grillo? Il rischio è che come minimo tutto questo non porterà un solo voto in più. Anzi, il rischio è di un effetto boomerang o di un’emorragia di voti.</p>
    <p><hi rend="#b">Mannheimer: “Bersani vuole rafforzare il senso d’appartenenza”.</hi> “Bersani lo ha fatto per rafforzare il senso di appartenenza del suo elettorato contro le ‘sirene’ di Grillo” riflette <hi rend="#b">Renato Mannheimer</hi>, guida dell’Ispo (l’Istituto di ricerca sociale, economica e di opinione). “C’è il rischio di sottovalutare il malcontento – spiega – quello che sta sotto Grillo il cui movimento rappresenta e raccoglie una disaffezione forte rispetto alla politica”. Su possibili ricadute sulla popolarità dei Democratici Mannheimer appare sicuro: “Rispetto alla situazione attuale non è detto che il Pd, da questo scontro, non abbia dei vantaggi. La strategia di Bersani non è quella di ledere Grillo, ma ancorare il senso di appartenenza del suo elettorato. Il segretario del Pd – riflette Mannheimer – dovrà piuttosto affrontare una serie di questioni per comprendere quello che sottostà a Grillo per poterlo inglobare”.</p>
    <p>Sui toni accesi dei due duellanti il sociologo non si mostra sorpreso: “A mio parere la <hi rend="#b">durezza del linguaggio</hi> è stata usata apposta appunto per rinsaldare il proprio elettorato in un momento di difficoltà del Pd, un partito che appoggia il governo. Ed è contro questo sbandamento elettorale che viene usato un linguaggio forte”. Ricorrere alle parole incisive non è una strategia nuova: “E’ sempre stato utilizzato anche in passato – aggiunge Mannheimer – Per esempio negli anni Cinquanta si diceva di non votare per i democristiani ‘perché sono tutti ladri'”. Tuttavia, secondo il sondaggista del <hi rend="#i">Corriere della Sera</hi> e di <hi rend="#i">Porta a Porta</hi>, lo scontro tra Bersani e Grillo non provocherà danni ai consensi del Pd allo stato: “Non ho idee per il futuro, ma allo stato questo scontro non sembra avere prodotto danni per il Pd, almeno a mio parere”.</p>
    <p><hi rend="#b">Amadori: “Sarà effetto boomerang”.</hi> Secondo <hi rend="#b">Alessandro Amadori</hi> di Coesis Research e autore di “Mi consenta” non c’è invece nessuna strategia dietro le dure repliche di Bersani. Eppure questa scelta “potrebbe avere un <hi rend="#b">effetto boomerang</hi> dal punto di vista elettorale”. Specie per gli elettori indecisi, che “sono circa il 50%”. Il segretario del Pd infatti prende di mira i modi e non le accuse lanciate dal leader 5 Stelle che, di fatto, sono “in gran parte condivisibili”. L’<hi rend="#b">assenza di contenuti</hi> è quindi il tallone d’Achille della polemica dei democratici. Di fatto “in vent’anni – spiega il sondaggista – centrodestra e centrosinistra si sono spartiti il potere, e non hanno fatto nessuna legge contro la<hi rend="#b"> corruzione</hi> e il <hi rend="#b">conflitto di interessi</hi>“. Proprio come ha scritto Grillo, insomma. La replica di Bersani, in sostanza, “non fa che rafforzare le accuse del comico, visto che non contraddicono i contenuti e si limitano a contestarne i modi”. “Fascisti”, appunto. Il botta e risposta “evidenzia inoltre che il Movimento 5 Stelle, unico elemento di <hi rend="#b">vivacità</hi> e perturbazione nello scenario di<hi rend="#b"> stallo</hi> della politica italiana, è un problema per il Pd, perché è in grado di intercettare diverse correnti di elettori, da destra a sinistra. Ma soprattutto a sinistra”. E alle prossime elezioni “può raccogliere l’8% su base nazionale e pesare così più dell’Udc”.</p>
    <p><hi rend="#b">Crespi: “Un’accelerata contro un muro”.</hi> Per <hi rend="#b">Luigi Crespi</hi>, storico sondaggista e spin-doctor di <hi rend="#b">Silvio Berlusconi</hi> prima di una valanga di guai giudiziari, per i Democratici il confronto con il Movimento 5 Stelle potrebbe essere un bagno di sangue: “Più che uno scontro è una accelerata contro il muro – spiega – Quella di Bersani è una posizione totalmente sbagliata. Non è uno scontro volgare, non sono solo battute: è ancora peggio, è un conflitto necessario. Bersani dice quello che dice, come <hi rend="#b">Ezio Mauro</hi> dice scrive quello che scrive perché uno deve fermare l’emorragia di voti dal Pd al movimento di Grillo e l’altro da <hi rend="#i">Repubblica</hi> al <hi rend="#i">Fatto</hi>. Entrambi temono l’alternativa alla loro posizione. Mauro dice occhio che quelli – per colpa di <hi rend="#b">Berlusconi</hi> – sono di destra, l’altro (Bersani, <hi rend="#i">ndr</hi>) dice dei militanti del 5 Stelle che sono fascisti”.</p>
    <p>Secondo Crespi il motivo è semplice: “Il nemico non è più Berlusconi che è stato sconfitto, ma è Grillo. Ma è evidente che con questa operazione Bersani perde la credibilità. Berlusconi, per esempio, ha sempre espresso con <hi rend="#b">coerenza</hi> la sua posizione contro i giudici e la giustizia, chi lo ha votato sapeva benissimo come la pensava. Chi ha votato il Pd sapeva che per quel partito la <hi rend="#b">magistratura</hi> era uno strumento per cambiare la società. Ora lo schema è cambiato perché i magistrati toccano uno di loro, toccano Napolitano. Stessa riflessione sul caso Ilva di Taranto per cui i magistrati diventano i nemici. In questa situazione – secondo il sondaggista – vince chi rimane coerente, chi non cambia posizione e per questo il Pd subirà un danno gravissimo”. Un errore politico, ma anche di comunicazione quello del possibile capo di un governo di centrosinistra: “Bersani usando l’espressione ‘<hi rend="#b">fascisti del web</hi>‘ ha ha girato la testa verso il Novecento con un <hi rend="#b">linguaggio vecchio</hi> e arcaico. Il Pd ha usato lo stesso linguaggio che usava Berlusconi con i comunisti. Quelli del Pd si sono berlusconizzati, di fatto legittimando Berlusconi. Con la sua affermazione, separando la rete dalla realtà Bersani ha sbagliato. Non ha capito che la realtà è nella rete. Non è solo una battuta infelice la sua, è un errore culturale che rischia di emarginalizzare il Pd. Temo che se continueranno così si renderanno non competitivi”. </p>
    <p><hi rend="#b">Piepoli: “Lo scontro non produce ricchezza”.</hi> Anche <hi rend="#b">Nicola Piepoli</hi> considera quello di Bersani un errore. Frutto, sostiene, di un “cattivo vizio”, cioè quello di “intendere il dialogo sottoforma di scontro e lo scontro non produce ricchezza. E la ricchezza in politica è il consenso”. Piepoli, insomma, spiega che così il segretario del Pd è stato al gioco di Grillo che definisce “malato: non so come si possa chiamare, se paranoia o schizofrenia”. Quindi altro che strategia: Bersani c’è caduto con entrambe le gambe. E l’errore è stato doppio: non solo perché è stato al gioco di Grillo. Ma anche perché il Pd non è in difficoltà, secondo i sondaggi. “Secondo <hi rend="#b">Alessandra Ghisleri</hi> (sondaggista di fiducia di Berlusconi, ndr) il Pd ha il 24% dei consensi. Secondo noi ha il 26. E dall’altra parte il Pdl secondo la Ghisleri ha il 20 per cento e secondo noi il 18. Ma non cambiano molto le cose. Bersani doveva tacere. Il tacere è bello. Del resto lo diceva anche Dante, no?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>