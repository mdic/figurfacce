<doc sitename="Il Fatto Quotidiano" title="Diffamazione di Veronica Lario, Busi assolto a Monza: &quot;Il fatto non sussiste&quot; - Il Fatto Quotidiano" author="Davide Vecchi" date="2012-12-13" url="http://www.ilfattoquotidiano.it/2012/12/13/diffamazione-di-veronica-lario-busi-assolto-a-monza-fatto-non-sussiste/444975/" hostname="ilfattoquotidiano.it" description="Dalla tessera numero 1816 della P2 ai rapporti con Valter Lavitola, dall’amicizia con Vittorio Mangano e Marcello Dell’Utri al bacio all’anello di Gheddafi: “I costumi e i comportamenti” della vita di Silvio Berlusconi finiscono in un’aula di tribunale. Non a Milano, davanti a Ilda Boccassini nel processo Ruby, ma in una minuscola e semideserta stanza …" categories="Giustizia" tags="Aldo Busi;Cesare Previti;Diffamazione;Marcello Dell’Utri;Silvio Berlusconi;Veronica Lario" fingerprint="6bb5d632481d9829">
  <main>
    <head rend="h1">Diffamazione di Veronica Lario, Busi assolto a Monza: “Il fatto non sussiste”</head>
    <graphic src="https://st.ilfattoquotidiano.it/wp-content/uploads/2012/12/veronica-lario-berlusconi-interna-nuova.jpg" alt="Veronica Lario e Silvio Berlusconi"/>
    <p>Dalla tessera numero 1816 della P2 ai rapporti con <hi rend="#b">Valter Lavitola</hi>, dall’amicizia con <hi rend="#b">Vittorio Mangano</hi> e <hi rend="#b">Marcello Dell’Utri</hi> al bacio all’anello di <hi rend="#b">Gheddafi</hi>: “I costumi e i comportamenti” della vita di Silvio Berlusconi finiscono in un’aula di tribunale. Non a Milano, davanti a <hi rend="#b">Ilda Boccassini</hi> nel processo Ruby, ma in una minuscola e semideserta stanza del Palazzo di Giustizia di Monza dove “le notti del bunga bunga, l’infedeltà dell’ex premier e i rapporti con pluriomicidi e mafiosi” entrano per una causa intentata “da Miriam Bartolini, in arte <hi rend="#b">Veronica Lario</hi>, contro <hi rend="#b">Aldo Busi</hi>”. Sul banco degli imputati c’è lo scrittore bresciano, non Berlusconi, eppure sono i “costumi del Cavaliere” a finire processati. E condannati.</p>
    <p>Tutto ha inizio il primo ottobre 2010 durante la trasmissione <hi rend="#b"> Otto e mezzo</hi>. Interpellato da</p>
    <p><hi rend="#b">Lilli Gruber</hi>su Veronica Lario, che aveva deciso di lasciare l’allora premier, Busi risponde: “Non ho mai pensato nulla, soltanto mi sembra molto strano che una signora che ha recitato, che è stata nei teatri, che, insomma, non dico colta, ma comunque con un’istruzione piuttosto vasta, mandi una lettera per una storia di possibili corna o tradimenti o minorenni ecc… E non abbia mai detto nulla sul fatto che a casa Berlusconi c’era un tale Mangano, lo</p>
    <p><hi rend="#b">stalliere pluriomicida</hi>e mafioso di vaglia che stava lì e che probabilmente ha preso in braccio i suoi bambini… Allora io mi sarei svegliata, magari venti anni prima”. Neanche il tempo di dirlo che i legali di Veronica Lario già presentavano querela per diffamazione contro Busi ritenendo le sue parole “offensive della reputazione di</p>
    <p><hi rend="#b">Miriam Bartolini</hi>, coniuge di Silvio Berlusconi”. Sì, erano ancora sposati. Trascinato per tre volte in aula a Monza, Busi nella seconda udienza ha preso la parola rilasciando dichiarazioni spontanee. Ha citato</p>
    <p><hi rend="#b">Daniela Santanchè</hi>(che definì Lario “puttana in pectore”) e altre pasionarie di Silvio (“la zarina della bassa”) per spiegare “che di certo non sono stato io a offendere la signora Bartolini, ma ho solamente espresso una personale opinione, sempre che ci sia ancora il diritto di critica”. Poi ha spiegato: “Lo stesso</p>
    <p><hi rend="#b">Berlusconi</hi>raccontò in un’intervista che lo stalliere Mangano andava a prendere i suoi figli a scuola, che siano quelli di primo o secondo letto non è mai stato specificato”.</p>
    <p>Passaggi riletti ieri in aula dall’avvocato di Veronica Lario, <hi rend="#b">Luigi Isolabella</hi>: “Così il signor Busi ha voluto offendere con gusto la signora Lario, dicendo però il falso. Perché la signora Lario non ha mai vissuto ad <hi rend="#b">Arcore</hi>, ma ha sempre vissuto o a Milano o a Macherio” e comunque “Mangano ad Arcore c’è stato fino al 1976 e questo è un dato certo e provato: lo dice anche <hi rend="#b">Travaglio</hi>, mentre Lario ha conosciuto Berlusconi solamente dopo il 1980”. La linea è chiara: Lario non poteva svegliarsi prima perché con Mangano non ha mai avuto a che fare. E da qui è partita la requisitoria dei legali di Busi, <hi rend="#b">Marco Pipino</hi> e <hi rend="#b">Danilo Zucchiatti</hi>. Con un dipietristico che c’azzecca?</p>
    <p>“Dove si può spingere il diritto di critica? A casa di Berlusconi c’era un tale Mangano, come tra i suoi amici c’erano <hi rend="#b">Marcello Dell’Utri</hi> e <hi rend="#b">Cesare Previti</hi>. Veronica Lario è stata fidanzata e poi moglie di Berlusconi per 27 anni e accetta in tutto l’uomo, il suo percorso, la sua vita, i suoi costumi”, dice Zucchiatti. “Se taci su tutto per 27 anni significa che tutto ti è andato sempre bene. Questa è una valutazione, una critica, una opinione personale che io ritengo lecita”. E ancora: “In questi 27 anni hai accettato le frequentazioni di tuo marito e il suo passato, l’iscrizione alla <hi rend="#b">P2</hi> e le <hi rend="#b">Veline</hi> nelle liste del suo partito. Non è vietato criticare, avere un’opinione. Vede signor giudice, quando ho visto Berlusconi baciare l’anello che Gheddafi portava al dito, accogliendo a Roma un personaggio che il mondo considerava un mostro, beh: io sono rimasto scioccato, sconcertato. Posso dirlo? Sì, perché fa parte del diritto di critica”. Busi annuiva e ricordava sussurrando nell’orecchio dell’altro avvocato che Lario è stata fotografata anche a bordo del <hi rend="#b">Barbarossa</hi> di Previti. Ed è stata Lario, aggiunge, a rendere pubblica, “con delle lettere ad alcuni quotidiani, la sua vita privata”: quando Berlusconi fece apprezzamenti su<hi rend="#b"> Mara Carfagna</hi> e quando disse che sarebbe andato su un’isola deserta insieme ad <hi rend="#b">Aida Yespica</hi>. Per il giudice Silvia Pansini è sufficiente. E in 40 minuti di camera di consiglio decide di assolvere Busi perché “il fatto non costituisce reato”.</p>
    <p>
      <hi rend="#i">da Il Fatto Quotidiano del 13 dicembre 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>