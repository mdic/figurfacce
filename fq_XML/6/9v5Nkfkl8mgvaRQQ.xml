<doc sitename="Il Fatto Quotidiano" title="Milano, Ruby cambia il suo quarto avvocato Ghedini: &quot;Violata corrispondenza del premier&quot; - Il Fatto Quotidiano" author="RQuotidiano" date="2011-06-06" url="http://www.ilfattoquotidiano.it/2011/06/06/milano-ruby-cambia-il-suo-quarto-avvocato-ghedini-violata-corrispondenza-del-premier/116197/" hostname="ilfattoquotidiano.it" description="Ancora un cambio d’avvocato per Karima el Mahroug, la giovane protagonista del processo che vede il premier Silvio Berlusconi indagato per concussione e favoreggiamento della prostituzione minorile. Alla nuova udienza di oggi, Ruby ha presentato il suo quarto avvocato. Dopo Luca Giuliante, Massimo Dinoia e Paola Boccardi, sarà Egidio Verzini a difendere la ragazza marocchina. “Sono …" categories="Giustizia" tags="Concussione;Milano;Prostituzione Minorile;Ruby;Silvio Berlusconi" fingerprint="ff9a56eeaa41f211">
  <main>
    <head rend="h1">Milano, Ruby cambia il suo quarto avvocato Ghedini: “Violata corrispondenza del premier”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110406-123204_to060411cro_0018.jpg">
        <graphic decoding="async" class="size-full wp-image-103078" title="avvocato Ruby_interna" src="http://www.ilfattoquotidiano.it/wp-content/uploads/2011/04/small_110406-123204_to060411cro_0018.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110406-123204_to060411cro_0018.jpg" title="avvocato Ruby_interna"/>
    <p>Ancora un cambio d’avvocato per <hi rend="#b">Karima el Mahroug</hi>, la giovane protagonista del processo che vede il premier Silvio Berlusconi indagato per concussione e favoreggiamento della prostituzione minorile. Alla nuova udienza di oggi, Ruby ha presentato il suo quarto avvocato. Dopo <hi rend="#b">Luca Giuliante</hi>, <hi rend="#b">Massimo</hi><hi rend="#b">Dinoia </hi>e <hi rend="#b">Paola Boccardi</hi>, sarà <hi rend="#b">Egidio</hi><hi rend="#b">Verzini </hi>a difendere la ragazza marocchina. “Sono conosciuto dalle mie parti”, così ha motivato le ragioni della scelta il nuovo difensore, che appartiene al foro di Verona. Come il legale di <hi rend="#b">Lele Mora</hi>, anche lui coinvolto nell’inchiesta, gli fanno notare i cronisti in una pausa dell’udienza. “Io non conosco nessuno”, taglia corto Verzini, che si è rifiutato di rilasciare dichiarazioni ufficiali. Lo farà nei prossimi giorni, ha garantito una collaboratrice. La prossima udienza è stata intanto fissata per il 14 giugno.</p>
    <p>In aula intanto, gli avvocati del presidente del Consiglio, <hi rend="#b">Niccolò Ghedini </hi>e <hi rend="#b">Piero</hi><hi rend="#b">Longo</hi>, hanno presentato la loro analisi. Secondo cui la procura di Milano avrebbe violato la Costituzione, ottenendo e utilizzando la documentazione bancaria di Berlusconi “senza l’autorizzazione della Camera di competenza”. I legali fanno riferimento all’articolo 68, dove non l’autorizzazione della Camera è prevista non solo per intercettare un parlamentare, com’è Berlusconi, ma anche per acquisire la loro corrispondenza. Come gli estratti conto che, secondo i difensori, sono “una forma di corrispondenza privata e come tale vanno trattati”. Documenti usati dai pm per dimostrare i trasferimenti di denaro dai conti del Cavaliere a quelli intestati ad alcune delle ragazze coinvolte nella vicenda delle feste ad Arcore. “Riteniamo che la Procura non avrebbe potuto ottenerli e utilizzarli”, ha concluso Ghedini. Quella sulla documentazione bancaria di Berlusconi era una delle ultime eccezioni, insieme alla formazione del fascicolo e alla notifica degli atti, presentate oggi davanti ai giudici. Per il 14 giugno è attesa una nuova udienza: quando i pm <hi rend="#b">Ilda Boccassini </hi>e <hi rend="#b">Antonio</hi><hi rend="#b">Sangermano</hi> risponderanno alle questioni proposte dalla difesa. Su tutte le eccezioni i giudici risponderanno con una ordinanza che, probabilmente, verrà letta il 18 luglio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>