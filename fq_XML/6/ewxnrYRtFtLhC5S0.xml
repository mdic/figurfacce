<doc sitename="Il Fatto Quotidiano" title="Il governo non scioglie per mafia il Comune dello zio di Romano - Il Fatto Quotidiano" author="Nello Trocchia" date="2011-08-05" url="http://www.ilfattoquotidiano.it/2011/08/05/il-governo-non-scioglie-per-mafia-il-comune-dello-zio-di-romano/150070/" hostname="ilfattoquotidiano.it" description="Agosto è il mese in cui la mafia brinda, soprattutto quella infiltrata e collusa con il potere politico. Nel 2009, il 15 agosto, Roberto Maroni e Silvio Berlusconi spiegavano il no allo scioglimento per condizionamento mafioso di Fondi, in provincia di Latina, con “l’assenza di indagati”. La legge non prevede ve ne siano, avendo il …" categories="Cronaca" tags="Infiltrazioni Mafiose;Roberto Maroni;Silvio Berlusconi" fingerprint="bbc875223924c776">
  <main>
    <head rend="h1">Il governo non scioglie per mafia <lb/>il Comune dello zio di Romano</head>
    <p><ref target="http://www.ilfattoquotidiano.it/wp-content/uploads/2011/08/belmontemezzagno_interna.jpg"/>Agosto è il mese in cui la mafia brinda, soprattutto quella infiltrata e collusa con il potere politico. Nel 2009, il 15 agosto, <graphic src="http://www.ilfattoquotidiano.it/wp-content/uploads/2011/08/belmontemezzagno_interna.jpg" title="belmontemezzagno_interna"/></p>
    <p><hi rend="#b">Roberto Maroni</hi>e</p>
    <p><hi rend="#b">Silvio Berlusconi</hi>spiegavano il no allo scioglimento per condizionamento mafioso di Fondi, in provincia di Latina, con “l’assenza di indagati”. La legge non prevede ve ne siano, avendo il provvedimento un carattere preventivo, e, comunque, la voluminosa relazione del prefetto</p>
    <p><hi rend="#b">Bruno Frattasi</hi>motivava influenze criminali e livelli di infiltrazione.</p>
    <p>Due anni dopo, il copione si ripete. Nell’ultimo consiglio dei ministri, il governo Berlusconi ha salvato dallo scioglimento per infiltrazioni mafiose il Comune di Belmonte Mezzagno, in provincia di Palermo. Anche in questo caso il Comune ha una “protezione” politica nazionale. Il sindaco di Belmonte si chiama <hi rend="#b">Saverio Barrale </hi>ed è lo zio del ministro dell’agricoltura <hi rend="#b">Saverio Romano</hi>, imputato per concorso esterno in associazione mafiosa e accusato di corruzione aggravata in un’altra inchiesta.</p>
    <p>Nella storia degli scioglimenti per mafia dei comuni non è mai successo che un ministro dell’Interno si veda bocciata la proposta di azzeramento dell’ente. A Maroni è successo due volte. Anche in questo caso, il ministro aveva fatto sua la relazione dell’ex prefetto di Palermo <hi rend="#b">Giuseppe Caruso</hi>, chiedendo lo scioglimento del Comune, ma il consiglio dei ministri ha risposto di no. Il ministro dell’agricoltura Romano non ha partecipato al voto.</p>
    <p>Tutto inizia con l’operazione della Procura di Palermo, ribattezzata Perseo, che nel 2008 porta in carcere 98 persone. In galera finisce l’ex vicesindaco di Belmonte mentre altri due arrestati hanno parentele in comune. In un’intercettazione spunta anche Saverio Romano, che viene evocato da un esattore del racket come colui che, insieme a un assessore, aveva fatto vincere l’appalto all’imprenditore taglieggiato. Romano smentirà ogni contatto, attaccando la divulgazione spregiudicata di quelle conversazioni.</p>
    <p>La prefettura apprende le notizie dall’operazione dei carabinieri e invia un gruppo ispettivo per valutare la possibile infiltrazione mafiosa nel Comune. Si arriva al via libera allo scioglimento. Nella relazione del prefetto si farebbe menzione anche alla vicenda che riguarda il padre di Saverio Romano, che avrebbe costruito un piano abusivo in una palazzina di fronte alla casa comunale. Edilizia di famiglia.</p>
    <p>Il comunicato di Palazzo Chigi conferma le infiltrazioni della mafia, ma chiede al ministro Maroni di intervenire in altro modo. “Preso atto”, recita il comunicato, “della relazione del ministro dell’Interno sulla situazione nel Comune di Belmonte Mezzagno (Palermo), il Consiglio ha poi autorizzato il ministro ad avvalersi dei poteri conferitigli dalla legge per contrastare, a livello delle strutture comunali, ogni condizionamento della vita amministrativa da parte della criminalità organizzata, senza pervenire allo scioglimento del Consiglio comunale”.</p>
    <p>La legge, però, non prevede altri strumenti, se non lo scioglimento. Nella relazione si evidenzia il quadro solito di un Comune con la mafia sotto casa: affidamenti di lavoro con la procedura di somma urgenza, in modo da favorire le solite ditte, una radiografia di rapporti e vicinanze sospette degli amministratori e l’abusivismo edilizio. Di mezzo non ci sono i respingimenti o le ronde, ma parliamo di rapporti mafia politica. Un argomento sul quale il ministro dell’interno Roberto Maroni preferisce non lanciare ultimatum.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>