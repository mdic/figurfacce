<doc sitename="Il Fatto Quotidiano" title="Lodo Mondadori, la storia giudiziaria - Il Fatto Quotidiano" author="RQuotidiano" date="2011-07-09" url="http://www.ilfattoquotidiano.it/2011/07/09/lodo-mondadori-la-storia-giudiziaria/144201/" hostname="ilfattoquotidiano.it" description="Ecco le tappe principali della vicenda giudiziaria per il Lodo Mondadori i cui risvolti civili il 3 ottobre del 2009 hanno portato il giudice Raimondo Mesiano del Tribunale di Milano a condannare la Fininvest a versare, per danno patrimoniale, un risarcimento di 750 milioni di euro a Cir. Oggi la seconda sezione civile della Corte …" categories="Cronaca" tags="Carlo De Benedetti;Cesare Previti;Lodo Mondadori;Silvio Berlusconi" fingerprint="e5ed12ebad6cb03a">
  <main>
    <head rend="h1">Lodo Mondadori, la storia giudiziaria</head>
    <p>
      <ref target="http://www.ilfattoquotidiano.it/wp-content/uploads/2011/07/Palazzo-Mondadori-a-Segrate.jpg">
        <graphic decoding="async" class="size-full wp-image-144308" title="Palazzo-Mondadori_interna" src="http://www.ilfattoquotidiano.it/wp-content/uploads/2011/07/Palazzo-Mondadori-a-Segrate.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/07/Palazzo-Mondadori-a-Segrate.jpg" title="Palazzo-Mondadori_interna"/>
    <p>Ecco le tappe principali della vicenda giudiziaria per il Lodo Mondadori i cui risvolti civili il 3 ottobre del 2009 hanno portato il giudice <hi rend="#b">Raimondo Mesiano</hi> del Tribunale di Milano a condannare la Fininvest a versare, per danno patrimoniale, un risarcimento di 750 milioni di euro a Cir. Oggi la seconda sezione civile della Corte d’Appello ha condannato Fininvest a pagare 540 milioni più spese ed interessi per un totale di circa 560 milioni. –</p>
    <p><hi rend="#b">4 ottobre 2001</hi> – Davanti ai giudici della quarta sezione del Tribunale di Milano, presidente <hi rend="#b">Paolo Carfì</hi>, comincia il processo per il Lodo Mondadori. Imputati per corruzione in atti giudiziari sono <hi rend="#b">Cesare Previti</hi>, <hi rend="#b">Attilio Pacifico</hi>, <hi rend="#b">Vittorio Metta</hi> e <hi rend="#b">Giovanni Acampora</hi>. Qualche mese prima i giudici della quinta sezione della Corte d’Appello di Milano ritengono che nei confronti di Silvio Berlusconi è ipotizzabile il reato di corruzione semplice. Reato che, grazie alla concessione delle attenuanti generiche, viene dichiarato prescritto</p>
    <p><hi rend="#b"> 28 gennaio 2002 –</hi> il processo Imi-Sir, cominciato nel 2000, viene riunito con quello sul Lodo Mondadori</p>
    <p><hi rend="#b">29 aprile 2003 –</hi> Il Tribunale condanna a 13 anni Vittorio Metta, a 11 anni Cesare Previti e Attilio Pacifico, a 8 anni e 6 mesi <hi rend="#b">Renato Squillante</hi>, a 6 anni <hi rend="#b">Felice Rovelli</hi>, a 5 anni e 6 mesi Giovanni Acampora, 4 anni e 6 mesi Primarosa Battistella. Assolto Filippo Verde</p>
    <p><hi rend="#b">7 gennaio 2005 –</hi> Comincia a Milano, davanti alla seconda Corte d’appello, presieduta da <hi rend="#b">Roberto Pallini</hi>, il processo di secondo grado per i casi Imi-Sir e Lodo Mondadori.</p>
    <p><hi rend="#b">23 maggio 2005 –</hi> I giudici confermano la condanna di Cesare Previti per la sola vicenda Imi-Sir, assolvendolo per quella Lodo Mondadori. Previti e Attilio Pacifico hanno avuto una riduzione della condanna da undici a sette anni. Riduzioni delle pene per gli altri imputati: Vittorio Metta da 13 a 6 anni, Renato Squillante da 8 anni e 6 mesi a 5 anni, Felice Rovelli da 6 a 3 anni, Primarosa Battistella da 4 anni e 6 mesi a 2 anni. Per la vicenda Lodo Mondadori l’avvocato Giovanni Acampora, Metta, Pacifico e Previti sono stati assolti “perché il fatto non sussiste”</p>
    <p><hi rend="#b">4 maggio 2006 –</hi> Per il caso Imi/Sir, la Cassazione riduce a 6 anni la condanna per Previti e Pacifico, conferma la condanna a 6 anni per Metta, riduce la pena per Acampora a 3 anni e 8 mesi, annulla senza rinvio la condanna per Squillante e Battistella e considera prescritta l’accusa per Felice Rovelli. Per il Lodo Mondadori, la Suprema Corte accoglie il ricorso della Procura Generale di Milano e della parte civile Cir, contro le assoluzioni del maggio 2005</p>
    <p><hi rend="#b">18 dicembre 2006 –</hi> Davanti alla terza sezione della Corte d’appello di Milano, comincia il nuovo processo di secondo grado per il Lodo Mondadori. –</p>
    <p><hi rend="#b">23 febbraio 2007 –</hi> I giudici condannano Previti, Acampora e Pacifico ad un anno e 6 mesi, Metta a due anni e 9 mesi</p>
    <p><hi rend="#b">13 luglio 2007 –</hi> Le condanne del processo bis di secondo grado vengono confermate dalla Cassazione che ha così cristallizzato l’ipotesi delle indagini avviate nel 1996 dalla Procura di Milano: la sentenza del 1991 della Corte d’Appello di Roma sfavorevole a <hi rend="#b">De Benedetti</hi> fu in realtà comprata corrompendo il giudice estensore Vittorio Metta con 400 milioni provenienti da Fininvest. La somma, questa l’accusa, faceva parte dei 3 miliardi di lire che il 14 febbraio 1991, 20 giorni dopo la sentenza di Metta, dai conti esteri Fininvest “All Iberian” e “Ferrido” vennero bonificati sul conto svizzero “Mercier” di Previti, e che poi vennero movimentati da Acampora e Pacifico per fare arrivare, appunto, i 400 milioni a Metta</p>
    <p><hi rend="#b">3 ottobre 2009 –</hi> La prima sezione del Tribunale di Milano ha dichiarato che la Cir ha diritto al risarcimento di 750 milioni da parte di Fininvest per il danno patrimoniale da ‘perdita di chancè subito nella vicenda per la ‘battaglia di Segratè. Il provvedimento civile è arrivato alla luce dalla condanna penale definitiva per corruzione in atti giudiziari di Metta, Previti, Acampora e Pacifico. –</p>
    <p><hi rend="#b">9 luglio 2011 –</hi> La seconda sezione civile della Corte d’Appello di Milano ha confermato la condanna di primo grado alla Fininvest riducendo però il risarcimento dovuto alla Cir a circa 560 milioni di euro compresi spese ed interessi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>