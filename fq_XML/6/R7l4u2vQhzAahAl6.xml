<doc sitename="Il Fatto Quotidiano" title="Liberalizzazione ordini professionali, la Casta del Pdl si ribella e il governo fa marcia indietro - Il Fatto Quotidiano" author="RQuotidiano" date="2011-07-13" url="http://www.ilfattoquotidiano.it/2011/07/13/albo-avvocati-e-doppio-incarico-nella-casta-del-pdl-parte-la-raccolta-firme-contro-la-manovra/145033/" hostname="ilfattoquotidiano.it" description="Sulla strada dell’approvazione della finanziaria il governo ha vissuto una giornata incandescente. Questa volta non si è trattato di proteste dell’opposizione o di leggi ad personam del premier. Il caso è esploso all’interno del Popolo della libertà. Perché diversi esponenti del partito hanno alzato le barricate contro una norma sulla liberalizzazione degli ordini professionali. Dopo …" categories="Politica" tags="Avvocati;Giulio Tremonti;Ignazio La Russa;Manovra;Parlamentari;PDL;Province;Silvio Berlusconi;Sindaci" fingerprint="ac805541f91a112d">
  <main>
    <head rend="h1">Liberalizzazione ordini professionali, la Casta del Pdl si ribella e il governo fa marcia indietro</head>
    <p>Sulla strada dell’approvazione della finanziaria il governo ha vissuto una giornata incandescente. Questa volta non si è trattato di proteste dell’opposizione o di leggi ad personam del premier. Il caso è esploso all’interno del Popolo della libertà. Perché diversi esponenti del partito hanno alzato le barricate contro una norma sulla liberalizzazione degli ordini professionali. Dopo una raccolta di firme di parlamentari del Pdl, è arrivata la retromarcia dell’esecutivo, con il ministro per i Rapporti con le Regioni <hi rend="#b">Raffaele Fitto </hi>che ha spiegato: “E’ stata raggiunta l’intesa tra maggioranza e governo sull’emendamento relativo alla liberalizzazione delle professioni”. L’annuncio dopo un incontro tra il presidente del Senato<hi rend="#b"> Renato Schifani</hi>, il ministro dell’Economia<hi rend="#b"> Giulio Tremonti </hi>e altri membri del governo. Nella nuova versione della norma dovrebbe esserci una distinzione tra gli ordini professionali che sostengono l’esame di Stato e quelli che non lo sostengono.</p>
    <p>Il governo ha concesso le modifiche all’emendamento dopo che 22 senatori del Pdl avevano inviato una lettera ai presidenti del Senato, del gruppo Pdl e della Commissione Bilancio di Palazzo Madama per esprimere la loro netta opposizione alla liberalizzazione degli ordini professionali. E dopo che all’interno del partito era iniziata una raccolta di firme. Tra gli ordini colpiti ci sarebbe stato quello degli avvocati: secondo il disegno del governo per esercitare la professione di avvocato <ref target="http://www.lalentesulfisco.it/abc-news/commercialisti-e-avvocati-addio-all-esame-di-stato,3,4990">in futuro sarebbe stato sufficiente avere conseguito la laurea e avere svolto il praticantato</ref>. “Fino a quando non verrà tolta la norma che abolisce gli ordini professionali, noi il testo – assicurava un avvocato del Pdl – non la voteremo mai dovesse anche cadere Tremonti”. Gli avvocati del Pdl sono 44, 13 i medici, un solo notaio.</p>
    <p>A difesa della posizione degli avvocati del Pdl, si era schierato forse il più noto tra loro: <hi rend="#b">Ignazio La Russa</hi>. “Da avvocato ritengo che sia una norma che merita un approfondimento ulteriore. Non mi sembra materia da inserire in un decreto. Ritengo che la protesta degli avvocati – conclude La Russa – non sia affatto irragionevole”. Un’altra presa di posiziona, che rende l’idea del caos nel partito, è stata quella del capogruppo al Senato <hi rend="#b">Maurizio Gasparri</hi>, secondo il quale il tema dell’abolizione degli ordini professionali “non sussiste. La formulazione del tema è già superata. Molti reagiscono a un testo che non c’è. Comunque ne stiamo parlando”.</p>
    <p>Contro l’iniziativa del governo anche il Consiglio nazionale forense (guarda il video)</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>