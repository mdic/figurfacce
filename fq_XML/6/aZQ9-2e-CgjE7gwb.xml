<doc sitename="Il Fatto Quotidiano" title="Piccoli comuni in piazza a Roma &quot;Basterebbe tagliare 13 deputati&quot; - Il Fatto Quotidiano" author="RQuotidiano" date="2011-08-26" url="http://www.ilfattoquotidiano.it/2011/08/26/piccoli-comuni-in-piazza-a-roma-tutti-assieme-costiamo-come-13-deputati/153676/" hostname="ilfattoquotidiano.it" description="I piccoli comuni scendono oggi in piazza a Roma, quelli grandi si preparano a farlo (lunedì a Milano). Il bersaglio è, in entrambi i casi, la manovra del governo, ma i problemi assai diversi. I primi infatti – quelli sotto i mille abitanti – vengono semplicemente aboliti dalla manovra attualmente all’esame del Senato, gli altri …" categories="Politica" tags="Anci;Comuni;Giulio Tremonti;Manifestazioni;Manovra;Roma;Silvio Berlusconi" fingerprint="af0d72537dd6c43d">
  <main>
    <head rend="h1">Piccoli comuni in piazza a Roma <lb/>“Basterebbe tagliare 13 deputati”</head>
    <p><ref target="http://www.ilfattoquotidiano.it/wp-content/uploads/2011/08/comuni-interna.jpg"/>I piccoli comuni scendono oggi in piazza a <graphic src="http://www.ilfattoquotidiano.it/wp-content/uploads/2011/08/comuni-interna.jpg" title="comuni interna"/></p>
    <p><hi rend="#b">Roma</hi>, quelli grandi si preparano a farlo (lunedì a</p>
    <p><hi rend="#b">Milano</hi>). Il bersaglio è, in entrambi i casi, la manovra del governo, ma i problemi assai diversi. I primi infatti – quelli sotto i mille abitanti – vengono semplicemente aboliti dalla manovra attualmente all’esame del Senato, gli altri si sentono ridotti alla fame. Con un calcolo a spanne le piccole entità in via di cancellazione dovrebbero aggirarsi attorno alle</p>
    <p><hi rend="#b">1.900</hi>: secondo il progetto di</p>
    <p><hi rend="#b">Berlusconi e Tremonti</hi>si dovrebbero accorpare in unità più grandi condividendo la gestione dei servizi con un risparmio di</p>
    <p><hi rend="#b">otto miliardi</hi>(o almeno è quello che sostiene Calderoli, ma non la relazione tecnica sulla manovra). La scelta dei servizi in condivisione, peraltro, è accettata– e largamente già applicata – anche dai comuni, che contestano la necessità di cancellare con un tratto di penna strutture amministrative che hanno storia assai antica e danno senso alle comunità: l’Ancpi sostiene per di più che il risparmio sarebbe irrisorio (</p>
    <p><hi rend="#b">6 milioni</hi>l’anno, anche se non è chiaro come si arrivi alla cifra), e che il governo fa solo propaganda: un assessore di un comune sotto i mille abitanti guadagna 130 euro lordi al mese e non può essere la causa del debito pubblico.</p>
    <graphic src="https://img.youtube.com/vi/Dhuf8Wc-4nE/maxresdefault.jpg"/>
    <p>“Tutti insieme costiamo come 13 deputati”, ha spiegato la presidente <hi rend="#b">Franca Biglio</hi>. “Questo è un taglio alla democrazia, non ai costi della politica. Siamo favorevoli alla gestione associata dei servizi, ma l’eliminazione dei comuni sarebbe il nostro 8 settembre. La mobilitazione è appena cominciata”, ha scandito <hi rend="#b">Lido Riba</hi>, presidente dell’<hi rend="#b">Uncem Piemonte</hi>. E siccome un tocco di comicità in Italia non manca mai, già sono arrivati sui giornali “il principato di Filettino” e la battaglia di quelli di Ventotene che non vogliono finire “sotto Ponza”.</p>
    <p>Quanto agli altri comuni, e al sistema delle autonomie in generale, il problema sono i tagli ai trasferimenti statali: non tanto – o non solo – quelli decisi ad agosto, ma il combinato disposto tra le ultime tre manovre del governo, a partire da quella del <hi rend="#b">2010</hi>, che fu un vero bagno di sangue per gli enti locali. Questi i numeri complessivi: a Regioni ed enti locali sono state sottratte risorse che – a regime, cioè nel <hi rend="#b">2013-2014 </hi>– ammonteranno a circa <hi rend="#b">15 miliardi di euro</hi>, vale a dire l’<hi rend="#b">11% </hi>del costo dell’intero sistema delle Autonomie.</p>
    <p>In particolare “pagheranno” <hi rend="#b">6,1 miliardi </hi>le regioni a statuto ordinario, <hi rend="#b">3 </hi>quelle “speciali”, <hi rend="#b">4,5 miliardi </hi>i comuni e <hi rend="#b">1,3 le province</hi>. Solo l’ultima manovra (che rimodula e anticipa i tagli decisi in quella di luglio) sottrae già da gennaio <hi rend="#b">1,7 miliardi </hi>ai comuni, <hi rend="#b">0,7 alle province</hi>, due miliardi alle regioni a statuto speciale e <hi rend="#b">1,6 a quelle ordinarie</hi>. Questo, per gli interessati, può tradursi in due scelte: aumento delle tasse locali (uno studio del <hi rend="#i">Sole 24 Ore</hi> lo calcola in mille euro a famiglia in media se andrà proprio male) o in riduzione e/o cancellazione di servizi ai cittadini.</p>
    <p><hi rend="#b">Tremonti </hi>ha già fatto la sua scelta visto che nel decreto, oltre ai tagli, è prevista per comuni e regioni proprio la possibilità di aumentare le addizionali. Per questo gli amministratori locali, compresi quelli di centrodestra, sono assai agitati: “Semplicemente non possiamo sopportare questi tagli”, ha detto stamattina <hi rend="#b">Gianni Alemanno</hi>, che ha avuto “garanzie dal segretario <hi rend="#b">Alfano</hi>” che saranno ammorbiditi. Come? Il <hi rend="#b">Pdl </hi>propone l’aumento di un <hi rend="#b">punto di Iva </hi>e una revisione <hi rend="#b">dell’età pensionabile</hi>, “ma io penso anche ad una patrimoniale sulle grandi ricchezze”, ha spiegato il sindaco di Roma. Anche <hi rend="#b">Roberto Formigoni </hi>è stato parecchio duro sui tagli, polemica che ha usato anche per tornare ad avere visibilità nazionale ed aprire una competizione interna alla maggioranza con la Lega: “Così il federalismo non esiste più”, ha sostenuto il governatore della Lombardia ottenendone una serie di rispostacce dal Carroccio. Il problema è che ha ragione, almeno per quanto riguarda le regioni: nei decreti attuativi, infatti, è prevista una clausola di salvaguardia che scatta in caso non vengano recuperati i tagli del 2010 (figurarsi adesso che ci sono anche quelli del 2011).</p>
    <p>
      <hi rend="#b">di Marco Palombi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>