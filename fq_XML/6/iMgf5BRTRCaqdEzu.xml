<doc sitename="Il Fatto Quotidiano" title="Elezioni, Ingroia a Bersani: &quot;Berlusconi nefasto, via le leggi ad personam&quot; - Il Fatto Quotidiano" author="RQuotidiano" date="2012-12-13" url="http://www.ilfattoquotidiano.it/2012/12/13/elezioni-ingroia-scrive-a-bersani-berlusconi-nefasto-via-leggi-ad-personam/445222/" hostname="ilfattoquotidiano.it" description="Antonio Ingroia scrive a Pierluigi Bersani e attacca frontalmente Silvio Berlusconi. Il magistrato che ha coordinato l’inchiesta della Procura di Palermo sulla trattativa Stato-mafia augura a Bersani la “vittoria come premier candidato dal centrosinistra alle prossime, ormai imminenti, elezioni politiche“, soprattutto di fronte al profilarsi “dell’ennesima candidatura di una vecchia e nefasta conoscenza degli italiani, …" categories="Mafie" tags="Antonio Ingroia;Leggi ad personam;Pier Luigi Bersani;Silvio Berlusconi;Trattativa Stato-Mafia" fingerprint="e8bf8f1dc96acd37">
  <main>
    <head rend="h1">Elezioni, Ingroia a Bersani: “Berlusconi nefasto, via le leggi ad personam”</head>
    <graphic src="https://st.ilfattoquotidiano.it/wp-content/uploads/2012/06/ingroia_interna-nuova.png"/>
    <p><hi rend="#b">Antonio Ingroia</hi> scrive a <hi rend="#b">Pierluigi Bersani</hi> e attacca frontalmente <hi rend="#b">Silvio Berlusconi</hi>. Il magistrato che ha coordinato <ref target="http://www.ilfattoquotidiano.it/2012/11/05/trattativa-memoria-dei-pm-berlusconi-e-dellutri-approdo-del-patto-con-mafia/404270/">l’inchiesta della Procura di Palermo sulla trattativa Stato-mafia</ref> augura a Bersani la “vittoria come premier candidato dal centrosinistra alle prossime, ormai imminenti, <hi rend="#b">elezioni politiche</hi>“, soprattutto di fronte al profilarsi “dell’ennesima candidatura di una vecchia e <hi rend="#b">nefasta</hi> conoscenza degli italiani, Silvio Berlusconi, artefice del disastro economico-finanziario, politico-istituzionale e etico-morale in cui è precipitato il Paese in questi ultimi anni” <hi rend="#b"> (qui il testo integrale)</hi>. </p>
    <p>Ma Ingroia, attualmente fuori ruolo perché nominato capo dell’Unità di investigazione della <ref target="http://tv.ilfattoquotidiano.it/2012/10/31/ingroia-mia-partenza-no-resa-ma-presa-datto-del-mancato-impegno-tra-istituzioni/209405/">Commissione internazionale contro la impunità in Guatemala</ref>, fa sapere al segretario del Pd di non sentirsi “tranquillo” neppure in caso di vittoria del centrosinistra. “Le chiedo, la maggioranza da Lei guidata vorrà abrogare, tutte, senza esclusione alcuna, le <hi rend="#b">leggi ad personam</hi> fino ad oggi approvate?”. Il magistrato chiede anche l’introduzione di un nuovo reato, già presente in altri ordinamenti, che pare ispirato dalle <ref target="http://www.ilfattoquotidiano.it/2012/12/10/processo-ruby-marocchina-non-arriva-in-aula-boccassini-b-vuole-dilatare-tempi/441212/">recenti vicende del processo Ruby</ref>. Quello di “<hi rend="#b">ostruzione della giustizia</hi>, ampiamente praticata, e con successo, nel nostro Paese”. </p>
    <p>Nella lettera, Ingroia si richiama alla <hi rend="#b">Costituzione</hi> che “troppe volte è stata sfregiata, mortificata, umiliata”. E il primo passo per ripristinare la reale uguaglianza tra i cittadini, la prima cosa da fare, sostiene l’ex pm antimafia, è abrogare appunto le “leggi ad personam, che a decine sono state approvate negli ultimi anni. Un’intollerabile legislazione di privilegio che ha creato praterie di <hi rend="#b">impunità</hi> per i potenti, ma soprattutto ha mortificato il principio di eguaglianza dei cittadini”. </p>
    <p>Da qui l’appello finale a Bersani: “Occorre una <hi rend="#b">nuova Liberazione</hi>. La liberazione dalle cricche, dalle caste e dalle mafie. Lo potrà e lo vorrà fare davvero la compagine governativa che vuole guidare, caro Bersani, al contrario di quanto non si sia fatto in passato?”.</p>
    <p>La lettera è pubblicata all’indomani dell’intervento via Skype di Antonio Ingroia alla presentazione romana del <ref target="http://www.ilfattoquotidiano.it/2012/12/13/movimento-arancione-ingroia-sono-della-partita-idv-incerta-de-magistris/444862/">movimento “arancione” guidato da Luigi De Magistris</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>