<doc sitename="Il Fatto Quotidiano" title="Ryanair, Berlusconi testimonial involontario Lo spot: &quot;Una scappatella per tirarmi su&quot; - Il Fatto Quotidiano" author="RQuotidiano" date="2011-06-02" url="http://www.ilfattoquotidiano.it/2011/06/02/ryanair-berlusconi-testimonial-involontario-lo-spot-una-scappatella-per-tirarmi-su/115523/" hostname="ilfattoquotidiano.it" description="Una foto raffigura la coppia Umberto Bossi e Silvio Berlusconi alla Camera. In uno dei momenti migliori della loro storia: quando un premier affranto si batte una mano sulla fronte e trova al suo fianco il fedele alleato, che gli indirizza uno sguardo preoccupato ma premuroso al tempo stesso. E’ l’immagine scelta dalla compagnia aerea …" categories="Cronaca" tags="Benedetto XVI;Carla Bruni;José Luis Zapatero;Nicolas Sarkozy;Pubblicità;Ryanair;Silvio Berlusconi;Umberto Bossi;Valentino Rossi" fingerprint="a287cb31c1a6e039">
  <main>
    <head rend="h1">Ryanair, Berlusconi testimonial involontario Lo spot: “Una scappatella per tirarmi su”</head>
    <p>
      <ref target="http://www.ilfattoquotidiano.it/wp-content/uploads/2011/06/berlusconi-ryanair_interna.jpg">
        <graphic decoding="async" class="size-full wp-image-115524" title="berlusconi ryanair_interna" src="http://www.ilfattoquotidiano.it/wp-content/uploads/2011/06/berlusconi-ryanair_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/06/berlusconi-ryanair_interna.jpg" title="berlusconi ryanair_interna"/>
    <p>Una foto raffigura la coppia <hi rend="#b">Umberto Bossi </hi>e <hi rend="#b">Silvio Berlusconi </hi>alla Camera. In uno dei momenti migliori della loro storia: quando un premier affranto si batte una mano sulla fronte e trova al suo fianco il fedele alleato, che gli indirizza uno sguardo preoccupato ma premuroso al tempo stesso. <ref target="http://www.ryanair.com/it">E’ l’immagine scelta dalla compagnia aerea irlandese Ryanair che così, nel suo sito italiano, pubblicizza le nuove offerte</ref>. Sopra la testa del Cavaliere compare un fumetto: “…Solo una cosa mi tirerebbe su in questo momento!”. “Una scappatella con Ryanair” a tot euro, riporta lo spot.</p>
    <p>E non è la prima volta che la compagnia low cost ironizza sulla vicende di casa nostra per farsi pubblicità. “Paga le tasse! Non per i rifiuti ma per scappare via” recitava un’inserzione comparsa nel 2008 sul quotidiano ‘Il Messaggero’. Il riferimento, ovviamente, era ai rifiuti di <hi rend="#b">Napoli</hi>, allora come oggi uno dei temi caldi dell’attualità nazionale. Sempre nello stesso anno, a campeggiare sulle pubblicità della compagnia era stato ancora Umberto Bossi. O meglio, il suo terzo dito alzato. Era il periodo della crisi di Alitalia, quando le vicende della compagnia di bandiera occupavano la politica e i giornali. Ryanair ne approfittò: “Il governo supporta le alte tariffe di Alitalia” e così frega i passeggeri italiani. A cui era rivolto – nella fantasia dei pubblicitari – il dito medio del Senatur. Un anno prima, nel 2007, a ispirare l’operatore irlandese per la sua campagna italiana erano stati i guai fiscali del pilota <hi rend="#b">Valentino Rossi</hi>. “Ritorno a casa con Ryanair… e devo solo pagare le tasse!”, stava scritto in un fumetto sopra la faccia del campione.</p>
    <p>Nel corso degli anni, nel mirino del fantasioso operatore sono finiti però anche i rappresentanti politici di altri Paesi. Dallo spagnolo <hi rend="#b">José Luis Rodríguez Zapatero</hi> alla coppia presidenziale francese <hi rend="#b">Nicolas Sarkozy</hi>–<hi rend="#b">Carla Bruni</hi>, passando persino per il <hi rend="#b">papa Bendetto XVI</hi>. L’italia, che batte tutti per la quantità di testimonial involontari, ispira solo un po’ di più degli altri.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>