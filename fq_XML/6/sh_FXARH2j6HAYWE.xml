<doc sitename="Il Fatto Quotidiano" title="Caso Ruby, La7: un'altra marocchina accusa il premier di violenze - Il Fatto Quotidiano" author="RQuotidiano" date="2011-07-06" url="http://www.ilfattoquotidiano.it/2011/07/06/caso-ruby-la7-unaltra-marocchina-accusa-il-premier-di-violenze/143552/" hostname="ilfattoquotidiano.it" description="Non solo Ruby. Nelle notti del premier a ritmo di bunga bunga ci sarebbe anche un’altra giovane marocchina. Le nuove accuse a Silvio Berlusconi arrivano dal Marocco: il telegiornale de La7 ha mostrato il sito del quotidiano marocchino Liberation Maroc che riporta la denuncia shock di una ragazza, Mouna Rajli – di professione porno-star con nome …" categories="Cronaca" tags="Caso Ruby;Edmondo Bruti Liberati;Silvio Berlusconi" fingerprint="bfa0ac3de90f6009">
  <main>
    <head rend="h1">Caso Ruby, La7: un’altra marocchina <lb/> accusa il premier di violenze</head>
    <p>Non solo Ruby. Nelle notti del premier a ritmo di bunga bunga ci sarebbe anche un’altra giovane marocchina. Le nuove accuse a Silvio Berlusconi arrivano dal Marocco: il telegiornale de <hi rend="#i">La7</hi> ha mostrato il sito del quotidiano marocchino <hi rend="#i">Liberation Maroc</hi> che riporta la denuncia shock di una ragazza, <hi rend="#b">Mouna Rajli</hi> – di professione porno-star con nome d’arte <hi rend="#b">Aurora Barzatta</hi> – che riferisce di essere stata violentata nel 2008 dal presidente del Consiglio. Manca al momento ogni tipo di conferma: il telegiornale di <hi rend="#b">Enrico Mentana</hi> ha riportato la notizia con grande prudenza sottolineando che mancano riscontri alla denuncia del media marocchino. Anche uno dei difensori del premier, <hi rend="#b">Pietro Longo</hi>, ha detto – interpellato dall’emittente – di non sapere assolutamente niente di queste accuse.</p>
    <p>Nel sito del giornale si legge che la ragazza accusa il premier di averla “violentata e di aver abusato sessualmente di lei per due settimane”. I fatti risalirebbero al 16 marzo 2008 e Berlusconi avrebbe offerto la somma di 100 mila euro ed un lavoro alla ragazza per farla tacere. La testimonianza è ovviamente tutta da verificare. Tanto che lo stesso autore dell’articolo, intervistato da La7, non negato di conoscere la ragazza sostenendo però che vivrebbe a Milano. Ma dalla procura del capoluogo lombardo il procuratore <hi rend="#b">Edmondo Bruti Liberati</hi> ha fatto sapere che “non risulta nulla. Non abbiamo ricevuto nessuna denuncia”, ha detto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>