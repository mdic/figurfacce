<doc sitename="Il Fatto Quotidiano" title="Bologna, il Pdl contro l'arcigay Il Cassero. &quot;Soldi pubblici per un bar e una discoteca&quot; - Il Fatto Quotidiano" author="Giovanni Stinco" date="2012-01-22" url="http://www.ilfattoquotidiano.it/2012/01/22/bologna-pdl-contro-larcigay-cassero-soldi-pubblici-discoteca/185603/" hostname="ilfattoquotidiano.it" description="Già il titolo dato alla conferenza stampa lasciava capire tutto: “Cassero Spa, come fare impresa a spese del Comune”. Facebook" categories="Emilia Romagna" tags="Alberto Ronchi;Arci;Arcigay;Benedetto Zacchiroli;Corte dei Conti;Galeazzo Bignami;Giorgio Guazzaloca;Il Cassero;Lgbtqi;Marco Lisei;Omofobia;PD;PDL;Pride;Sergio Lo Giudice;Silvio Berlusconi" fingerprint="e9d8a0465b988c37">
  <main>
    <head rend="h1">Bologna, il Pdl contro l’arcigay Il Cassero. “Soldi pubblici per un bar e una discoteca”</head>
    <p><ref target="http://www.ilfattoquotidiano.it/wp-content/uploads/2012/01/Cassero_pp_er.jpg"/>Già il titolo dato alla conferenza stampa lasciava capire tutto: “<graphic src="http://www.ilfattoquotidiano.it/wp-content/uploads/2012/01/Cassero_pp_er.jpg" title="Cassero_pp_er"/></p>
    <p><hi rend="#b">Cassero Spa</hi>, come fare impresa a spese del Comune”. Facebook, come se non bastasse, ha fatto il resto. “Il Comune di Bologna dà in</p>
    <p><hi rend="#b">comodato gratuito</hi>all’arcigay la Salara (70.000 euro), gli paga metà delle</p>
    <p><hi rend="#b">utenze</hi>(20.000), oltre 40.000 euro di</p>
    <p><hi rend="#b">contributi pubblici</hi>. Il loro bilancio è di oltre 1.500.000 euro. Come</p>
    <p><hi rend="#b">fare soldi</hi>e fare le vittime. Schifo”.</p>
    <p>Parole scritte da <hi rend="#b">Galeazzo Bignami</hi>, consigliere regionale nonché coordinatore vicario del Pdl bolognese. Il suo collega <hi rend="#b">Marco Lisei</hi> ha aggiunto poco dopo sulla propria pagina: “Ecco i conti del <hi rend="#b">business dell’arcigay</hi>!ci costa 130.000€ e ne guadagnano 160.000!fra discoteca e bar incassano più di 1milione di euro!”. Una denuncia che finirà anche alla Corte dei Conti, in Procura, e avrà ripercussioni anche in Consiglio comunale, dove si annuncia già una discussione infuocata e la richiesta di fare pagare al <hi rend="#i">gay lesbian center</hi> bolognese “almeno <hi rend="#b">bollette e affitto</hi>”. “Così la destra rivela la propria <hi rend="#b">omofobia </hi>– ribatte il presidente del circolo Emiliano <hi rend="#b">Zaino</hi> – La città è orgogliosa del Cassero e i nostri conti sono in regola. L’intrattenimento è tra le finalità presenti nel nostro statuto e serve a finanziare tutte le altre attività”.</p>
    <p>A prendere le difese del circolo anche i vertici nazionali di <hi rend="#b">Arcigay</hi> e <hi rend="#b">Arcilesbica</hi>, che in una nota condannano “l’attacco politico che vuole far presa sui sentimenti più viscerali e beceri di tensione e contrasto tra attori sociali”. C’è poi chi fa dell’ironia sulla conferenza stampa del Pdl “Cos’è questa ossessione Bignami? -si chiede il democratico <hi rend="#b">Sergio Lo Giudice</hi>– Non è che c’è dietro un compagno delle medie o un camerata del <hi rend="#b">Fronte della Gioventù</hi> che non ti si filava pari?”.</p>
    <p>A dare il via alle danze Bignami e Lisei, che in conferenza stampa hanno attaccato pesantemente il circolo arcigay bolognese “Il Cassero”, colpevole di “non rispondere a finalità pubbliche ma di comportarsi invece come una <hi rend="#b">discoteca</hi>”. “Spendono 90mila euro per i <hi rend="#i">dj</hi> – spiega Bignami – incassano quasi 500mila euro per le attività di discoteca, 600mila per il <hi rend="#b">bar</hi>, e altre centinaia di migliaia per <hi rend="#b">biglietti e tesseramento</hi>. E per giunta non pagano praticamente le tasse essendo un circolo Arci”.</p>
    <p>Alle parole Bignami e Lisei faranno seguire un esposto in Procura e uno alla <hi rend="#b">Corte dei Conti</hi>, allegando un bilancio che, a sentir loro, “non torna per nulla, avendo il Cassero dichiarato in Comune spese per utenze molto più alte di quanto realmente pagato”. E ancora: “Fanno le vittime usando la loro diversità sessuale, e per questo riescono a farsi riempire di soldi quando in realtà le attività del centro sono soprattutto commerciali”.</p>
    <p>“E’ vero – spiega Lisei – che il Cassero fa anche attività di aiuto in relazione alla<hi rend="#b"> sessualità,</hi> ma lo fanno anche altre associazioni, come il Mit, che non riceve altrettanti contributi. Per non parlare di tante altre associazioni che a Bologna chiedono sedi, anche meno prestigiose della Salara”. “Una bella impresina, non c’è che dire”, conclude sarcastico Bignami citando i “18 contratti co.co.pro stipulati dal circolo gay per la gestione delle serate”.</p>
    <p>La risposta del Cassero non si è fatta attendere. “I nostri conti sono <hi rend="#b">trasparenti</hi>”, spiegano dal circolo arcigay. “Se ai consiglieri del Pdl non torna qualcosa si informino in Comune, e scopriranno che i loro dati sono vecchi e si riferiscono alla chiusura di bilancio di luglio. I dati reali sono stati comunicati più tardi e correttamente”. Per quanto riguarda le accuse di avere un programma di eventi e incontri “commerciale”, il Cassero fa sapere di non programmare solo serate disco ma di organizzare anche <hi rend="#b">incontri e seminari</hi>. Il sito del circolo riporta anche eventi legati alla prevenzione e alla salute sessuale, alla presentazione di libri, al “Gruppo giovani”, allo sportello legale <hi rend="#b">antidiscriminazione</hi> e al gruppo di consulenza psicologica. Insomma per il Cassero “l’offerta di intrattenimento andrebbe letta come un servizio in grado di sostenere economicamente tutti gli altri servizi inclusi nella convenzione”.</p>
    <p>Sui contratti co.co.pro citati da Bignami, il Cassero spiega come “le discriminazione delle persone lgbt siano tante, e l’offerta di lavoro che garantiamo, per altro con un rigoroso <hi rend="#b">turn over</hi>, non compensa nemmeno lontanamente il danno delle discriminazioni”. E ancora, nella sede del circolo sarebbero ospitate altre 6 associazioni: Arcigay nazionale, Arcilesbica Bologna, Arcilesbica, Agedo, <hi rend="#b">Uaar</hi> e Famiglie Arcobaleno. “La scelta del partito bolognese dell’ex premier Berlusconi – conclude Zaino – di vestire i panni della peggior destra omofoba d’Italia è un’ulteriore prova del fatto che abbiamo fatto bene a scegliere Bologna come sede del prossimo <hi rend="#b">Gay pride nazionale”.</hi></p>
    <p>Non mancano i commenti politici. <hi rend="#b">Benedetto Zacchiroli</hi>, consigliere comunale in quota Pd e da sempre vicinissimo al Cassero, promette di portare la questione in Consiglio comunale per “permettere ai rappresentanti del circolo di spiegare tutto quello che fanno e di far capire perché il Cassero sia da 30 anni un investimento per la città”. <hi rend="#b">Franco Grillini,</hi> consigliere regionale e presidente onorario dell’Arcigay, ricorda come “in questi 30 anni il Cassero è stato protagonista della rinascita del movimento lgbt, e ospita nella propria sede anche gli organismi nazionali di varie associazioni”. “Evidentemente – è il ragionamento di Grillini- i consiglieri del Pdl si scordano di come la sede che loro contestano fu concessa proprio da un sindaco conservatore”, e cioè Giorgio <hi rend="#b">Guazzaloca</hi>. L’assessore alla cultura Alberto Ronchi ha fatto sapere di non avere nessuna intenzione di mettere in discussione la convenzione con il Cassero. “E’ un valore per la città, la rinnoveremo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>