<doc sitename="Il Fatto Quotidiano" title="Di Matteo: &quot;La politica ha tradito l'operato di Falcone. Con la riforma Cartabia magistratura spietata coi deboli e timorosa coi potenti&quot; - Il Fatto Quotidiano" author="Simone Bauducco" date="2022-09-17" url="https://www.ilfattoquotidiano.it/2022/09/17/di-matteo-la-politica-ha-tradito-loperato-di-falcone-con-la-riforma-cartabia-magistratura-spietata-coi-deboli-e-timorosa-coi-potenti/6807098/" hostname="ilfattoquotidiano.it" description="&quot;La politica ha tradito Falcone&quot;. Ecco cosa ha detto Nino Di Matteo: tra gli argomenti trattati, anche la riforma voluta da Marta Cartabia [Video]" categories="Politica" tags="Alessandro Di Battista;Antimafia;Giustizia;Mafia;Marta Cartabia;Mattanza;Nino di Matteo;Riforma della Giustizia;Silvio Berlusconi" fingerprint="f98e57f0e8442c3f">
  <main>
    <p>“In questi 30 anni <hi rend="#b">la politica ha tradito l’operato di Falcone</hi>”. È questo l’allarme lanciato dal consigliere del Csm <hi rend="#b">Nino Di Matteo</hi> nel corso di un dibattito organizzato dal consigliere regionale<hi rend="#b"> Luigi Piccirillo</hi> e moderato dal giornalista de<hi rend="#i"> ilFattoQuotidiano.it</hi><hi rend="#b">Giuseppe Pipitone</hi>. Di fronte alle oltre 400 persone della sala Gaber del palazzo di Regione Lombardia, l’ex pm di Palermo e Caltanissetta si è detto “preoccupato” spiegando le ragioni di questo tradimento nei confronti del giudice ucciso nel 1992 a Capaci: “Pensiamo a quello che è accaduto con la messa in discussione, non solo attraverso la sentenza della Cedu e della Corte Costituzionale ma anche attraverso la <hi rend="#b">riforma Cartabia</hi>, del cosiddetto<hi rend="#b"> ergastolo ostativo</hi> o al fatto che la Dna e la Dia non abbiano mai assunto quel ruolo centrale nella lotta alla mafia che Falcone aveva immaginato”.</p>
    <p>E poi c’è il tema della riforma Cartabia. “Era difficile cambiare in peggio ma ci sono riusciti” ha spiegato il consigliere del Csm <hi rend="#b">Sebastiano Ardita</hi> che non si spiega come “il meccanismo delle porte girevoli tra giustizia e politica, che tanto ha indignato i politici, valga solo per i magistrati che entrano in politica e non per i politici che vanno al Csm”. La riforma è stata definita da Di Matteo come un <hi rend="#b">“regolamento di conti”</hi> della <hi rend="#b">politica nei confronti della magistratura</hi>: “Rimasi colpito dagli occhi e dagli applausi di alcuni politici al passaggio sulla giustizia durante il discorso del secondo insediamento di Mattarella – commenta Di Matteo – queste riforme porteranno la magistratura ad essere efficiente e <hi rend="#b">spietata con i deboli</hi> e<hi rend="#b"> sempre più timorosa e con le armi spuntate nei confronti di chi delinque gestendo il potere</hi>”.</p>
    <p>Sullo sfondo del dibattito, c’è una campagna elettorale in cui figure come<hi rend="#b"> Silvio Berlusconi</hi> e <hi rend="#b">Marcello Dell’Utri</hi> sono tornate protagoniste del dibattito locale e nazionale. “Berlusconi potrebbe diventare presidente del Senato – ha concluso l’ex parlamentare del M5s <hi rend="#b">Alessandro Di Battista</hi> – ma per me la cosa più grave è quel “grazie per essere venuto” detto da Draghi quando lo ha ricevuto poco prima di incassare il sì al suo governo da parte di tutti i partiti e purtroppo anche dal M5s che forse oggi ha compreso le proprie responsabilità”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>