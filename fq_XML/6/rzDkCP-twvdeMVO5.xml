<doc sitename="Il Fatto Quotidiano" title="Appendino contro Berlusconi per la frase sulle &quot;tr**e&quot;: &quot;Cosa ne pensa Meloni della rivoltante volgarità?&quot;. Boldrini: &quot;Becero sessismo&quot; - Il Fatto Quotidiano" author="F Q" date="2022-12-14" url="https://www.ilfattoquotidiano.it/2022/12/14/appendino-cosa-ne-pensa-meloni-della-rivoltante-volgarita-di-berlusconi-boldrini-becero-sessismo/6905459/" hostname="ilfattoquotidiano.it" description="Una “rivoltante volgarità” secondo Chiara Appendino.”Becero sessismo” per Laura Boldrini. Dopo la diffusione del video in cui Silvio Berlusconi promette ai calciatori del Monza “un pullman di tr**e” nel caso in cui vincessero contro Juventus o Milan, arrivano le prima condanne da parte delle esponenti politiche dell’opposizione. Silenzio, invece, dal fronte della maggioranza. In serata …" categories="Politica" tags="Chiara Appendino;Silvio Berlusconi" fingerprint="eebb1e13f80c937d">
  <main>
    <head rend="h1">Appendino contro Berlusconi per la frase sulle “tr**e”: “Cosa ne pensa Meloni della rivoltante volgarità?”. Boldrini: “Becero sessismo”</head>
    <graphic src="https://st.ilfattoquotidiano.it/wp-content/uploads/2022/12/14/appendino-boldrini-1200-690x362.jpg"/>
    <p>Una “rivoltante volgarità” secondo <hi rend="#b">Chiara Appendino</hi>.”Becero sessismo” per <hi rend="#b">Laura Boldrini</hi>. Dopo la diffusione del video in cui <hi rend="#b">Silvio Berlusconi</hi> promette ai calciatori del Monza “un pullman di tr**e” nel caso in cui vincessero contro Juventus o Milan, arrivano le prima condanne da parte delle esponenti politiche dell’opposizione. Silenzio, invece, dal fronte della maggioranza. In serata è arrivata la replica dello stesso Berlusconi che ha cercato di minimizzare la portata delle sue parole: “<hi rend="#b">Semplice battuta da spogliatoio</hi>“. E ancora: “La mancanza di humor li rende tristi”.</p>
    <quote><p>Francamente non pensavo, e nessuno poteva immaginare, che una semplice battuta “da spogliatoio” scherzosa e chiaramente paradossale, che ho rivolto ai calciatori del mio Monza potesse suscitare commenti tanto malevoli quanto banali e irrealistici.</p><lb/>Compiango questi critici.<ref>pic.twitter.com/w1B0Z4ie5E</ref><p>— Silvio Berlusconi (@berlusconi)</p><ref>December 14, 2022</ref></quote>
    <p>E proprio la presidente del Consiglio <hi rend="#b">Giorgia Meloni</hi>, la prima donna ad arrivare alla guida di Palazzo Chigi, è stata interpellata dalla deputata M5s Appendino. “I concetti miseri”, ha scritto su Facebook, “ma soprattutto pericolosi, dietro a questa frase di Silvio Berlusconi sono talmente tanti che è difficile anche commentarli. Ora, Berlusconi lo conosciamo, qualcuno dirà che non c’è nulla di nuovo. Peccato però che lui e il suo partito facciano parte della maggioranza di Governo <hi rend="#b">e quindi chiedo a Giorgia Meloni cosa ne pensi lei, la prima donna Presidente del Consiglio, di questa rivoltante volgarità</hi>. Tacciamo e facciamo passare questo messaggio alle nostre figlie, Giorgia?”. E ancora: “È ammissibile che le donne siano considerate oggetti sessuali, premi da consegnare come fosse merce acquistata al mercato? Auspico che la Presidente Meloni e tutte le donne e gli uomini di Forza Italia e che compongono questa maggioranza di governo prendano le distanze e condannino queste ignobili parole pronunciate come se nulla fosse, di fronte a centinaia di persone”. Boldrini è invece intervenuta su Twitter per condannare le frasi di Berlusconi. “Parole indegne, ancora più ignobili se a proferirle è un senatore della Repubblica e leader di un partito”, si legge. “<hi rend="#b">Becero sessismo usato come goliardia</hi>. Ricordo che Meloni, Salvini e Tajani volevano Berlusconi Presidente della Repubblica”. </p>
    <p>Per <hi rend="#b">Luana Zanella</hi>, capogruppo di <hi rend="#b">Alleanza Verdi e Sinistra</hi>, è ancora più grave che le frasi siano stati pronunciate da chi era stato candidato al Colle dalla destra. “Non siamo sorprese, è il linguaggio con cui ha governato e impoverito l’Italia. È questo il personaggio, che non si smentisce, anzi, insiste, che Giorgia Meloni, Salvini e Tajani avrebbero voluto al Colle? Un vero maestro di vita e politica che dovrebbe uscire per sempre dalla vita pubblica “.</p>
    <p>Poco dopo ha parlato, sempre su Twitter, anche il leader di Azione <hi rend="#b">Carlo Calenda</hi>: “Che schifezza. E che tristezza”, si legge. Mentre la presidente di Italia Viva T<hi rend="#b">eresa Bellanova</hi> ha aggiunto: “Una frase sessista in cui ancora una volta la donna è non un soggetto con piena dignità, ma un oggetto ad uso e consumo degli uomini, un premio per i valorosi. Una visione anacronistica e vergognosa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>