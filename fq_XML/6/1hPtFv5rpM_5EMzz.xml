<doc sitename="Il Fatto Quotidiano" title="Pdl, anche Schifani si dissocia da Berlusconi: &quot;Troppi errori&quot; - Il Fatto Quotidiano" author="Eduardo Di Blasi" date="2012-06-07" url="http://www.ilfattoquotidiano.it/2012/06/07/pdl-anche-schifani-si-dissocia-da-berlusconi-troppi-errori/255234/" hostname="ilfattoquotidiano.it" description="Usa termini apocalittici: “Tempi inesorabili”, “crisi aggressiva e lacerante”, “confusione delle idee dispersiva e inconcludente”, “voci allarmate e dolenti”, “domanda angosciosa”, “scenario politico che tende verso una confusa e rissosa disgregazione”, “fase acuta di smarrimento”. Sono queste le ragioni che spingono la seconda carica dello Stato, il presidente del Senato Renato Schifani, a gettare il cuore …" categories="Politica" tags="Mario Monti;PDL;Renato Schifani;Silvio Berlusconi" fingerprint="788d842ce12b6ba5">
  <main>
    <head rend="h1">Pdl, anche Schifani si dissocia da Berlusconi: “Troppi errori”</head>
    <p>Il presidente del Senato scrive al "Foglio" per dire "la verità" sui guai del centrodestra, dalla fine del governo del Cavaliere - "prigioniero della sua incommensurabile generosità " - al sostegno a Monti, alle tentazioni "grilline"</p>
    <graphic src="https://st.ilfattoquotidiano.it/wp-content/uploads/2012/06/schifani-e-monti_interna-nuova.jpg"/>
    <p>Usa termini apocalittici: “Tempi inesorabili”, “crisi aggressiva e lacerante”, “confusione delle idee dispersiva e inconcludente”, “voci allarmate e dolenti”, “domanda angosciosa”, “scenario politico che tende verso una confusa e rissosa disgregazione”, “fase acuta di smarrimento”. Sono queste le ragioni che spingono la seconda carica dello Stato, il presidente del <hi rend="#b">Senato</hi><hi rend="#b">Renato Schifani</hi>, a gettare il cuore oltre l’ostacolo e a denunciare gli <hi rend="#b">errori politici</hi> che il <hi rend="#b">Pdl</hi> ha compiuto, va ancora compiendo, e, probabilmente continuerà a compiere anche in futuro.</p>
    <p>Sotto il cappello del Colle che tutto ammanta di responsabilità politica, in una lunga lettera pubblicata oggi dal <hi rend="#i">Foglio</hi> di <hi rend="#b">Giuliano Ferrara</hi>, Schifani infila tre concetti fondamentali: bisogna dire la verità agli elettori su come è finita l’esperienza dell’ultimo <hi rend="#b">governo</hi> (lacerato da lotte interne che ne hanno determinato l’impossibilità a prendere qualunque decisione), mostrare coerenza nelle scelte odierne e dire chiaramente a quell’<hi rend="#b">elettorato di destra</hi> “salito sull’Aventino dell’astensionismo” se si vuole andare verso un “<hi rend="#b">grillismo</hi> d’imitazione” che trascinerebbe il Paese in una “ingovernabilità simile a quella che si è determinata in <hi rend="#b">Grecia</hi>” o piuttosto assestarsi al di qua della parola “responsabilità”.</p>
    <p>Cita poche persone Schifani, e non a caso. Il primo è <hi rend="#b">Giorgio Napolitano</hi> che “con grande equilibrio e sensibilità istituzionale si è fatto carico di una responsabilità straordinaria”. Il secondo è <hi rend="#b">Mario Monti</hi>, indicato dal Colle con “un azzardo che andava fatto”. Anche per lui, dalla seconda carica dello Stato, parole d’elogio: “Ha lavorato con abnegazione e ogni sua decisione è stata improntata alla massima onestà intellettuale”. Poi c’è <hi rend="#b">Gianfranco Fini</hi> la cui “rottura segnò un punto di debolezza della coalizione”. Schifani ricorda come quelli che lui chiama “giornali d’area” condussero una “campagna sulla <hi rend="#b">casa di Montecarlo</hi>” che finì “per trasformare un contrasto politico in una frattura irreversibile”. Un altro errore, si direbbe, politico.</p>
    <p>Compaiono infine <hi rend="#b">Pier Ferdinando Casini</hi>, <hi rend="#b">Silvio Berlusconi</hi> e <hi rend="#b">Angelino Alfano</hi>. Il primo è l’alleato che non arriva, quello che costringe il Pdl a stare come sopra la fortezza Bastiani del <hi rend="#i">Deserto dei tartari</hi>: “Non possiamo continuare ad aspettare Casini mentre Casini, stando così le cose, non perde occasione per dirci che non vuole venire”.</p>
    <p>Su Berlusconi non è chiarissimo che cosa voglia dire Schifani quando parla di un “presidente prigioniero della propria incommensurabile generosità, che spesso gli impedisce di emarginare gli amici che sbagliano o di allontanare quelli che remano contro o lo portano fuori strada”, ma è a lui che si rivolge per governare il caos di un partito diviso in tribù. È proprio quello sull’incoerenza del Pdl il passaggio più duro: “Il nostro elettorato – scrive – è visibilmente frastornato Un giorno il Pdl approva l’<hi rend="#b">Imu</hi> e il giorno dopo irrompe sulla scena una parte del Pdl, certamente la più chiassosa, che minaccia di scendere in piazza contro l’Imu. Un giorno il Pdl approva i decreti, anche i più duri, di Monti e il giorno dopo la parte più colorita e populista del Pdl propone addirittura lo <hi rend="#b">sciopero fiscale</hi>. Un giorno si ascoltano in televisione le più convinte dichiarazioni di Berlusconi a sostegno di Monti e il giorno dopo, anche e soprattutto sui giornali che si professano berlusconiani, si leggono titoli improntati al grillismo più avventato”.</p>
    <p>Tocca dunque all’ultimo, Angelino Alfano definito addirittura come il segretario “che ha segnato una svolta e ha dimostrato di sapere fare politica” (dopo il casino descritto poche righe sopra appare difficile sottoscrivere quest’ultima analisi), dovrà provare a rimettere in piedi la baracca, ma solo “se sarà in grado di guadagnarsi l’autonomia necessaria”.</p>
    <p>L’entrata di Schifani nel dibattito interno al Pdl arriva a scompaginare i progetti di chi, all’interno del partito, ragionava sulle elezioni a ottobre: il messaggio, che in serata conterà commenti entusiasti da parte dei vari Frattini, Valducci, Napoli, Ghigo e in parte anche Gasparri, è dedicato a chi pensa di scaricare il premier tecnico. E dice: non provateci.</p>
    <p>
      <hi rend="#b">Da Il Fatto Quotidiano del 7 giugno 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>