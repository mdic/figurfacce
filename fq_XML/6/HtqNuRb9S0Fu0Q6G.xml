<doc sitename="Il Fatto Quotidiano" title="Terrorismo, Berlusconi: &quot;Mi unisco alle nobili parole di Napolitano&quot; - Il Fatto Quotidiano" author="RQuotidiano" date="2011-05-09" url="http://www.ilfattoquotidiano.it/2011/05/09/terrorismo-berlusconi-mi-unisco-alle-nobili-parole-di-napolitano/110001/" hostname="ilfattoquotidiano.it" description="”Insieme al governo e all’Italia intera, mi inchino con rispetto e gratitudine per ricordare le vittime del terrorismo, unendomi idealmente alle nobili parole pronunciate questa mattina al Quirinale dal Capo dello Stato. La “Giornata della memoria” che si celebra oggi – afferma Berlusconi – è stata introdotta nel nostro calendario nazionale su proposta di Sabina …" categories="Politica" tags="Brigate Rosse;Magistrati;Silvio Berlusconi;Terrorismo" fingerprint="e6ed760c487d5137">
  <main>
    <head rend="h1">Terrorismo, Berlusconi: “Mi unisco <lb/> alle nobili parole di Napolitano”</head>
    <p><ref target="http://www.ilfattoquotidiano.it/wp-content/uploads/2011/05/berlusconi_interna.jpg"/>”Insieme al governo e all’Italia intera, mi inchino con rispetto e gratitudine per ricordare le vittime del terrorismo, unendomi idealmente alle nobili parole pronunciate questa mattina al Quirinale dal Capo dello Stato. La “Giornata della memoria” che si celebra oggi – afferma Berlusconi – è stata introdotta nel nostro calendario nazionale su proposta di <graphic src="http://www.ilfattoquotidiano.it/wp-content/uploads/2011/05/berlusconi_interna.jpg" title="berlusconi_interna"/></p>
    <p><hi rend="#b">Sabina Rossa</hi>, figlia dell’operaio</p>
    <p><hi rend="#b">Guido Rossa</hi>, ucciso dalle</p>
    <p><hi rend="#b">Brigate Rosse</hi>”. In questo giorno – prosegue – ricordiamo tutte le vittime del terrorismo, sia del terrorismo di matrice comunista sia quello di matrice neo fascista, che ha insanguinato per più di 20 anni la storia nazionale.</p>
    <p>Un riconoscimento doveroso per le oltre <hi rend="#b">400 vittime</hi> e per i <hi rend="#b">1.200 feriti</hi> che sono stati coinvolti in <hi rend="#b">14.590 atti di violenza</hi>: è il bilancio di una guerra che non può essere dimenticata, perché ha aperto ferite profonde e incancellabili nell’esistenza di migliaia di famiglie e nel tessuto democratico del Paese. Magistrati e giornalisti, poliziotti e carabinieri, agenti di custodia e docenti universitari, leader politici e sconosciuti funzionari dello Stato, tutti sono stati colpiti come simboli e vittime innocenti di una folle ideologia criminale, che tanti cattivi maestri purtroppo hanno alimentato e giustificato.</p>
    <p>Queste ferite non sono ancora completamente rimarginate perché per molti atti di terrorismo manca ancora il sigillo della verità. Il giusto obiettivo di una pacificazione nazionale e di un adeguato <hi rend="#b">risarcimento morale</hi> per i familiari delle vittime, non può dunque prescindere da uno sforzo comune per definire un percorso di verità su quegli anni. Per questo diciamo basta alle tribune mediatiche e universitarie concesse con disinvoltura ai terroristi che sono stati protagonisti feroci e criminali di quegli anni. Per questo diciamo basta all’umiliazione delle vittime e dei loro parenti.</p>
    <p>Per questo dichiaro oggi l’impegno del governo a contribuire ad aprire tutti gli armadi della vergogna perchè nessuna strage rimanga più avvolta nel mistero. Dobbiamo colmare una grande sete di giustizia e di verità, in modo concreto, senza retorica. Lo faremo. E sarà il modo migliore per onorare la memoria delle oltre 400 vittime innocenti della sanguinosa ideologia del terrorismo”, conclude.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>