<doc sitename="Il Fatto Quotidiano" title="Berlusconi ai democristiani Pdl: &quot;Serve deciso rinnovamento morale&quot; - Il Fatto Quotidiano" author="RQuotidiano" date="2012-10-12" url="http://www.ilfattoquotidiano.it/2012/10/12/berlusconi-serve-deciso-rinnovamento-morale/380980/" hostname="ilfattoquotidiano.it" description="“Affinché i moderati vincano è necessario rinnovare anche e soprattutto dal punto di vista morale”. Silvio Berlusconi invia un messaggio all’incontro dei democristiani del Pdl in corso a Saint-Vincent, e Gianfranco Rotondi lo legge. ”Oggi sottrarre al centro destra anche un solo voto sarebbe un errore imperdonabile che non possiamo fare” scrive il Cavaliere, e “noi …" categories="Politica" tags="Gianfranco Rotondi;PDL;Silvio Berlusconi" fingerprint="af8fc68d682f846d">
  <main>
    <head rend="h1">Berlusconi ai democristiani Pdl: “Serve deciso rinnovamento morale”</head>
    <graphic src="https://st.ilfattoquotidiano.it/wp-content/uploads/2012/10/berlusconi.jpg"/>
    <p> “Affinché i moderati vincano è necessario rinnovare anche e soprattutto dal punto di vista morale”. <hi rend="#b">Silvio Berlusconi</hi> invia un messaggio all’incontro dei democristiani del Pdl in corso a <hi rend="#b">Saint-Vincent</hi>, e <hi rend="#b">Gianfranco Rotondi</hi> lo legge. ”Oggi sottrarre al centro destra anche un solo voto sarebbe un errore imperdonabile che non possiamo fare” scrive il Cavaliere, e “noi vogliamo mettere in campo un <hi rend="#b">programma</hi> di sostegno alle imprese e alle famiglie e di sviluppo del lavoro. Per riuscirci – sottolinea – dovremo non solo rinnovare, ma rifondare l’area politica dei moderati e dei riformatori, un deciso <hi rend="#b">rinnovamento morale</hi> per tornare alla politica come servizio, come vocazione e non come strumento di mera affermazione personale”. Riprendendo poi un suo cavallo di battaglia ribadisce la necessità di “una modifica dell’architettura istituzionale dello Stato”.</p>
    <p>Con la<hi rend="#b"> sinistra</hi> al potere, ha aggiunto, le<hi rend="#b"> tasse</hi> aumenterebbero: “Gli italiani avrebbero ancora più tasse e meno lavoro, avrebbero la patrimoniale e lo stato di polizia fiscale, non ci sarebbe alcuna ripresa, e ci troveremmo tutti più impoveriti, vittime di un circolo vizioso che si può riassumere così, più tasse, meno consumi, meno produzione da parte delle imprese, più licenziamenti, meno reddito, più povertà”. </p>
    <p>Per il Cavaliere serve “un radicale ammodernamento della <hi rend="#b">Costituzione</hi> per dare poteri effettivi al premier, consentendogli di fare il suo mestiere, cioè decidere la sorte della sua compagine governativa e di governare anche con l’uso dei decreti legge”. Serve inoltre “una modifica del bicameralismo perfetto e dell’elezione diretta del Presidente della Repubblica. Servono nuove norme per recuperare lo spirito della costituente e riportare la <hi rend="#b">Corte Costituzionale</hi> a una istituzione di garanzia al di sopra delle parte e non uno strumento di lotta politica. Spetta a noi – aggiunte – difendere la libertà, ripristinare la democrazia e sconfiggere la sinistra. Insieme sono convinto che ce la faremo”.</p>
    <p>L’ex presidente del Consiglio ha poi lanciato un appello all’<hi rend="#b">unità</hi> “rivolto a tutti i moderati che dal 1948 rappresentano la maggioranza degli italiani: Nessuna componente dell’area moderata, neppure la più piccola, deve sentirsi esclusa. Se i moderati si uniranno – ha aggiunto Berlusconi – saranno di nuovo la maggioranza del paese e vinceranno le elezioni; se invece andranno divisi al voto, l’antipolitica potrà pescare tra i delusi e la maggioranza andrebbe alla sinistra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>