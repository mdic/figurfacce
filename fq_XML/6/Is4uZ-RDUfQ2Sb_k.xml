<doc sitename="Il Fatto Quotidiano" title="Voto in Sicilia, un esercito d'inquisiti in lista. Dal falso in bilancio alla corruzione - Il Fatto Quotidiano" author="Giuseppe Pipitone" date="2012-09-30" url="http://www.ilfattoquotidiano.it/2012/09/30/voto-in-sicilia-esercito-dindagati-e-condannati-dallassociazione-a-delinquere-alla/367955/" hostname="ilfattoquotidiano.it" description="Per mesi è stata la parola d’ordine di tutti i candidati presidenti della Regione Sicilia. Dopo aver assistito all’Assemblea regionale più inquisita della storia – che ha toccato il record di 24 deputati su 90 tra indagati, imputati o addirittura arrestati (quasi il 30 per cento: tre su dieci) – i candidati governatori hanno arringato …" categories="Politica" tags="Corruzione;Elezioni Regionali 2020;Elezioni Regionali Sicilia;Raffaele Lombardo;Sicilia;Silvio Berlusconi" fingerprint="2b8276114bfc4a3d">
  <main>
    <head rend="h1">Voto in Sicilia, un esercito d’inquisiti in lista. Dal falso in bilancio alla corruzione</head>
    <graphic src="https://st.ilfattoquotidiano.it/wp-content/uploads/2012/09/ars-intrna.jpg"/>
    <p>Per mesi è stata la parola d’ordine di tutti i candidati <hi rend="#b">presidenti della Regione Sicilia</hi>. Dopo aver assistito all’Assemblea regionale più inquisita della storia – che ha toccato <hi rend="#b">il record di 24 deputati su 90 tra indagati, imputati o addirittura arrestati (quasi il 30 per cento: tre su dieci)</hi> – i candidati governatori hanno arringato le folle promettendo una attenta pulizia tra tutti gli aspiranti <hi rend="#b">deputati regionali</hi>. Anche <hi rend="#b">Gianfranco Miccichè</hi>, candidato presidente di <hi rend="#b">Grande Sud, Futuro e Libertà e Partito dei Siciliani</hi> (ovvero il nuovo nome del <hi rend="#b">Mpa di Raffaele Lombardo</hi>), aveva toccato l’argomento, predicando però massima cautela. “<hi rend="#b">Liste pulite</hi>? Il tema va affrontato ma con prudenza”, era stato il monito <hi rend="#b">dell’ex luogotenente di Silvio Berlusconi</hi> in Sicilia. E infatti il suo partito ha ricandidato <hi rend="#b">Franco Mineo</hi>, imputato per intestazione fittizia di beni e indagato per abuso d’ufficio. “Forse per qualcuno sarebbe stato più facile cavalcare l’onda demagogica che ricorre in questi giorni, ma noi abbiamo preferito accordare una apertura di fiducia a Mineo: non siamo il tribunale dell’inquisizione”, ha cercato di spiegare il coordinatore di Grande Sud <hi rend="#b">Giacomo Terranova</hi>, suscitando l’immediata replica di Futuro e Libertà, che appoggia Miccichè ma gli contesta le candidature per bocca di <hi rend="#b">Fabio Granata</hi>: “Il codice etico va applicato, non è l’inquisizione ma una garanzia per i cittadini. Miccichè desista da questa decisione”.</p>
    <p>Miccichè, però, non ha desistito. E anzi ha rilanciato candidando a Messina <hi rend="#b">Mario Briguglio</hi>, sindaco del comune peloritano di <hi rend="#b">Scaletta</hi>, coinvolto nell’inchiesta sull’alluvione che tre anni fa causò la morte di 37 persone. Accusato insieme ad altri 17 amministratori locali di <hi rend="#b">omicidio colposo plurimo, disastro colposo e lesioni gravi colpose</hi>, il suo slogan è “prima la sicurezza del tuo territorio”. In sostegno di Miccichè, si ricandida con <hi rend="#b">il Partito dei Siciliani</hi> anche <hi rend="#b">Giuseppe Arena</hi>, condannato in primo grado a 2 anni e 9 mesi insieme all’ex sindaco di Catania <hi rend="#b">Umberto Scapagnini</hi> per falso in bilancio.</p>
    <p>Aveva rischiato di rimanere fuori dalle liste di Lombardo <hi rend="#b">Riccardo Minardo</hi>, arrestato nell’aprile 2011 per associazione a delinquere, truffa aggravata e malversazione ai danni dello Stato, sospeso dall’Ars e poi riammesso una volta tornato a piede libero. Alla fine il suo nome è stato incluso nel collegio di Ragusa. A Catania gli autonomisti ricandidano anche <hi rend="#b">Fabio Mancuso</hi>, in uscita dal Pdl, arrestato per bancarotta nel dicembre scorso.</p>
    <p>Anche <hi rend="#b">i Popolari d’Italia Domani</hi> si erano espressi sulle liste pulite. “Il caso di avviso di garanzia non è un ostacolo, perché significa che stanno facendo un accertamento e non c’è alcuna ragione di esclusione, altrimenti le liste le facciamo fare alle procure”, aveva spiegato <hi rend="#b">l’ex ministro dell’agricoltura Saverio Romano</hi>, assolto in primo grado per concorso esterno a Cosa Nostra e attualmente indagato per corruzione. Il suo partito però è andato oltre. E a Ragusa ha candidato <hi rend="#b">Giuseppe Drago</hi>, che non ha alcun avviso di garanzia o accertamento all’attivo, ma <hi rend="#b">una condanna definitiva per peculato</hi>: quand’era governatore si sarebbe appropriato dei fondi riservati alla presidenza. <hi rend="#b">La Cassazione</hi> lo aveva pure interdetto dai pubblici uffici, e nel 2010 Drago si era dovuto dimettere da parlamentare nazionale. Nel giugno scorso l’interdizione è scaduta e adesso Drago è tornato in pista.</p>
    <p>Si è ricandidato con il Pid anche <hi rend="#b">Santo Catalano</hi>, che a causa di un patteggiamento a un anno e undici mesi per abuso edilizio aveva rischiato di decadere da deputato nel giugno del 2011. Dichiarato ineleggibile dal tribunale civile era stato salvato dal voto segreto dei colleghi onorevoli, che a pericolo scampato lo avevano anche festeggiato tra i corridoi di <hi rend="#b">palazzo d’Orleans</hi>. Il partito dell’ex governatore <hi rend="#b">Salvatore Cuffaro</hi> candida anche il deputato nazionale <hi rend="#b">Pippo Gianni, ex sindaco di Priolo,</hi> arrestato nel 1994 per concussione e condannato in primo grado a tre anni. Nel 2000 fu assolto dalla Cassazione, nel frattempo però vinse 23 milioni di lire giocando al lotto i numeri “smorfiati” della sua condanna in primo grado. Risolti i guai con la giustizia, tempo fa Gianni fece parlare di sé, quando chiarì la sua posizione sulle quote rosa in politica: “Le donne non ci devono scassare la minchia” sintetizzò.</p>
    <p>E a proposito di liste pulite, in casa del Pdl avevano invece cercato di fare le cose per bene. Prima avevano varato un codice etico tutto interno al partito del predellino, poi avevano ritirato la candidatura di <hi rend="#b">Roberto Corona</hi>, deputato uscente arrestato nel dicembre scorso dalla procura di Roma e attualmente indagato per truffa. Tra i berlusconiani che sostengono la candidatura di <hi rend="#b">Nello Musumeci</hi> è rimasto però <hi rend="#b">Salvino Caputo</hi>, condannato in appello a un anno e cinque mesi per tentato abuso d’ufficio, e ci riprova anche <hi rend="#b">l’ex sindaco di Messina Giuseppe Buzzanca</hi>, condannato a sei mesi per peculato. Sempre col Pdl si candida per la prima volta l’ex sindaco di Trapani <hi rend="#b">Girolamo Fazio</hi>, condannato in primo grado per violenza privata: recentemente avrebbe anche morso il naso di un avversario politico alla fine di una seduta del consiglio comunale trapanese.</p>
    <p>La pulizia dell’Ars è stato ovviamente uno dei primi punti del programma di <hi rend="#b">Rosario Crocetta</hi>, ex sindaco antimafia di Gela ora appoggiato dal Pd e dall’Udc. Con il partito di <hi rend="#b">Pierferdinando Casini</hi> corrono però <hi rend="#b">Marco Forzese</hi>, indagato nell’inchiesta sulle promozioni facili al comune di Catania, e <hi rend="#b">Pippo Nicotra</hi>, sindaco del comune di Aci Catena poi sciolto per mafia nei primi anni ’90. Nel listino di Crocetta doveva essere incluso anche l’ex sindaco di Alcamo e presidente dell’Anci Sicilia <hi rend="#b">Giacomo Scala</hi>, imputato per abuso d’ufficio a Trapani. Alla fine però Scala è stato candidato soltanto nella lista del Pd. “Il mio caso, cioè l’abuso d’ufficio, non è previsto nel codice etico del Pd fra quelli che prevedono l’esclusione dalla liste”, ha spiegato. Qualche vertenza con la giustizia c’è anche tra gli undici aspiranti governatori. Corre per diventare presidente anche <hi rend="#b">Cateno De Luca</hi>, arrestato per concussione nel giugno scorso e attualmente indagato. E mentre viene il dubbio che le famose liste pulite alla fine non siano poi così tanto linde, gli uscieri di Palazzo dei Normanni ci hanno tenuto in queste ore a diramare un comunicato stampa, con cui annunciano che fino a domenica l’Ars rimarrà chiusa. Il motivo? Una semplice disinfestazione dei locali. Come dire che, in ogni caso, Palazzo d’Orleans sarà pulito.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>