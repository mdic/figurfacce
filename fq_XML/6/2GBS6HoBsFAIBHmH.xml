<doc sitename="Il Fatto Quotidiano" title="La verità di Katarina: “Valgo 3 milioni ma non ricatto B. Sono la first lady” - Il Fatto Quotidiano" author="Enrico Fierro" date="2011-10-02" url="http://www.ilfattoquotidiano.it/2011/10/02/la-verita-di-katarina-%e2%80%9cvalgo-3-milionima-non-ricatto-b-sono-la-first-lady%e2%80%9d/161577/" hostname="ilfattoquotidiano.it" description="Signora Katarina posso farle qualche domanda? Si, ma faccia in fretta che sto partendo per Arcore. Ad Arcore, dicono alcuni intimi di Berlusconi, lei fa la cameriera, è vero? Sono menzogne, bugie di chi vuole male a me e al mio amore. Chi è il suo amore, mi perdoni? Lui, Silvio Berlusconi… E lei non …" categories="Cronaca" tags="Arcore;Silvio Berlusconi" fingerprint="a94b136dc92ec034">
  <main>
    <head rend="h1">La verità di Katarina: “Valgo 3 milioni ma non ricatto B. Sono la first lady”</head>
    <p><hi rend="#b">Signora Katarina posso farle qualche domanda?</hi><lb/> Si, ma faccia in fretta che sto partendo per Arcore.<hi rend="#b"> Ad Arcore, dicono alcuni intimi di Berlusconi, lei fa la cameriera, è vero?</hi><lb/> Sono menzogne, bugie di chi vuole male a me e al mio amore.<hi rend="#b"> Chi è il suo amore, mi perdoni?</hi><lb/> Lui, Silvio Berlusconi…<hi rend="#b"> E lei non è la sua cameriera?</hi><lb/> No, quante volte lo devo dire. Io sono la fidanzata ufficiale di Berlusconi, lo scriva, per favore, e cercate almeno per una volta di evitare di dire menzogne.<hi rend="#b"> Ma lei ad Arcore cosa fa?</hi><lb/> Arcore è la mia casa, visto che lei insiste le do una notizia, l’altra sera, nel cuore dei festeggiamenti per il suo compleanno il Presidente mi ha regalato l’anello di fidanzamento, siamo fidanzati ufficialmente.<hi rend="#b"> Le faccio i miei auguri, e quando vi sposate?</hi><lb/> È come se gia fossimo marito e moglie, sposati, uniti dall amore, il resto sono convenzioni pure e semplici.<hi rend="#b"> Quindi lei è la nuova fist lady italiana?</hi><lb/> Sono l’unica donna di Silvio Berlusconi, la sua fidanzata.<hi rend="#b"> E il bunga bunga, le serate allegre con le altre donne? Lei legge i giornali italiani…</hi><lb/> Menzogne, cose che non voglio neppure sentire, malignità. Io lo amo e questo basta.<hi rend="#b"> È vero, come dicono alcune testimoni che lei e le sue sorelle ricattate Berlusconi?</hi><lb/> Non si puo ricattare l’uomo che si ama.<hi rend="#b"> È vero che Berlusconi vi ha versato 750mila euro?</hi><lb/> Così poco… e se fossero tre milioni?<hi rend="#b"> Lo dica lei quanti sono.</hi><lb/> Penso di valere molto di piu di quella cifra.<hi rend="#b"> Quanti anni aveva quando ha conosciuto Berlusconi?</hi><lb/> Non so, non ricordo, ma non e questo che conta. Il nostro e un amore grandissimo, il resto sono balle, invenzioni, malignita.<hi rend="#b"> Eppure Emilio Fede, almeno stando a quanto rivelato da una ragazza che frequentava Arcore, insisterebbe nel dire che lei tiene sotto scacco Berlusconi.</hi><lb/> Emilio Fede? E chi è?<hi rend="#b"> Un’altra ragazza racconta di quando lei si spogliava durante le cene e si metteva nuda in mezzo al tavolo.</hi><lb/> Invidia di chi voleva essere la prima donna. Silvio ha scelto me e questo provoca invidie e veleni.<hi rend="#b"> Ricorda quella scena di gelosia, quando si buttò dalle scale?</hi><lb/> Si puo cadere dalle scale anche se si è bevuto troppo e si perde l’equilibrio.<hi rend="#b"> Un’ultima domanda: presto la vedremo accanto al premier durante le visite ufficiali?</hi><lb/> Penso di sì, sono la fidanzata ufficiale di Silvio Berlusconi.<lb/> ***<lb/> Sono da poco passate le sei di sera, quando finiamo di parlare con <hi rend="#b">Katarina</hi>. Ha fretta, deve volare per Milano direzione Arcore, dove c’è l’amore suo. <hi rend="#b">Berlusconi</hi> è gia da due ore nel capoluogo lombardo, a <hi rend="#b">Milanello</hi> per incoraggiare i suoi alla vigilia della sfida con la Juventus. Questa intervista è stata resa possibile grazie all’aiuto di un amico della ventenne Katarina, <hi rend="#b">Nebojsa Sodranac</hi>, 38 anni, giornalista sportivo di <hi rend="#i">InTv</hi>, uno dei piu seguiti network del Montenegro. È qui che Katarina, appena diciassettenne, ha iniziato a lavorare. Piccole interviste a calciatori minori, comparsate, primi passi verso la ricerca del successo a tutti i costi. Quella voglia matta di fuggire da <hi rend="#b">Murtovina</hi>, il Bronx di Podgorica. Una lunga strada polverosa attraversata da camion sgangherati e vecchie macchine. Poco a che vedere col lusso del centro della città, con le Mercedes, i suv Toyota guidati da bellezze mozzafiato. Un market che vende di tutto, strade strette e case con le serrande sbarrate. Sono case di appuntamento, ci dice il taxista, vieni qui, paghi e trovi quello che vuoi. Piu in là dei locali di lap dance, una pretenziosa caffetteria e una pizzeria.</p>
    <p>In una strada stretta di terra battuta ci sono una ventina di casette basse, quella di <hi rend="#b">Milorad Knezevic</hi>, una vita a spaccarsi la schiena nei cantieri dell’edilizia come muratore, ha il cancello sbarrato. Sulla verandina un dondolo abbandonato da tempo. Non si vedono i segni della ricchezza portata dal fidanzamento della ventenne Katarina con uno degli uomini più ricchi del mondo. Non ci sono, dice una vicina, sono andati via. Dove è impossibile saperlo. Qui la gente parla poco e si divide quando deve giudicare Katarina, la sua gemella, Slavica e Zorica. Le sorelle che hanno fatto fortuna in Italia. Per alcuni la fidanzata ufficiale di Berlusconi è la terribile Katarina, per altri è la regina d’Italia. “Ha fatto bene a far perdere la testa al vostro presidente”, ci dice ridendo una donna che vende mele all’angolo della strada. Due partiti, giudizi contrastanti, alimentati a metà settembre dalla lettura di un articolo sul quotidiano di Zagabria <hi rend="#i">Jutranji List</hi>, che per primo ha raccontato delle tre sorelle e del ricatto.</p>
    <p>Berlusconi, si legge, le presenta come le nipotine dell’ex premier montenegrino <hi rend="#b">Djukanovic</hi> ed era completamente soggiogato dalla loro bellezza. La storia del ricatto, scrive lo <hi rend="#i">Jutranji</hi>, nasce quando Slavica, la maggiore delle sorelle, filma alcuni incontri. Scene di sesso, orge, ammucchiate, scrive il quotidiano croato. Disprezzo, invidia, ammirazione, sono i sentimenti che le “sorelline italiane”, come le chiamano, suscitano al Market, allo Shas, i locali alla moda, tra le ragazze che il venerdì notte tirano fino a tardi stordendosi di musica e Bacardi. Tutte hanno speso una fortuna per vestirsi e fasciare la loro bellezza nei tubini neri italiani. Qui <hi rend="#b">Katarina Knezevic</hi> è un mito. Il sogno che si e realizzato. Comunque.</p>
    <p>L’avvocato Stefano Pisano, nominato da Katarina Knezevic ha fatto sapere, nel pomeriggio, che la sua assistita “non ha mai rilasciato l’intervista pubblicata dal <hi rend="#i">Fatto Quotidiano,</hi> nè reso le dichiarazioni che le vengono attribuite, il cui contenuto non è assolutamente riferibile al suo pensiero”.</p>
    <p>da <hi rend="#i">Il Fatto Quotidiano</hi> del 2 ottobre 2011</p>
    <p>aggiornato dalla redazione web alle ore 18.00 del 2 ottobre 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>