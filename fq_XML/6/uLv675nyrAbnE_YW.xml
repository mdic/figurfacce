<doc sitename="Il Fatto Quotidiano" title="Crisi, la stampa estera su B. &quot;Lui è il vero problema dell'Italia&quot; - Il Fatto Quotidiano" author="Eleonora Bianchini" date="2011-08-05" url="http://www.ilfattoquotidiano.it/2011/08/05/crisi-la-stampa-estera-su-b-lui-e-il-vero-problema-dellitalia/150042/" hostname="ilfattoquotidiano.it" description="C’è crisi? Per molti, ma non per tutti. Silvio Berlusconi infatti conserva il suo ottimismo nonostante la bufera dei mercati imperversi in Europa e nel Belpaese, mentre il presidente della Bce Jean-Claude Trichet, al contrario, chiede all’Italia una seria agenda di austerity, misure anti deficit e tagli più convinti. Il Presidente del Consiglio, che ieri …" categories="Media" tags="El Paìs;Francia;New York Times;Silvio Berlusconi;Spagna" fingerprint="a8a5dd0ce99a65f5">
  <main>
    <head rend="h1">Crisi, la stampa estera su B. <lb/> “Lui è il vero problema dell’Italia”</head>
    <p>C’è crisi? Per molti, ma non per tutti. <hi rend="#b">Silvio Berlusconi</hi> infatti conserva il suo ottimismo nonostante la bufera dei mercati imperversi in Europa e nel Belpaese, mentre il presidente della Bce <hi rend="#b">Jean-Claude Trichet</hi>, al contrario, chiede all’Italia una seria agenda di austerity, misure anti deficit e tagli più convinti. Il Presidente del Consiglio, che ieri a Palazzo Chigi ha incontrato le parti sociali, ha di nuovo minimizzato e si è appellato al suo impero di tycoon: “I mercati reagiscono per ragioni proprie che sono distanti sia dalla realtà economica sia dalla politica – ha spiegato ieri-. Mio padre diceva che la Borsa è come un orologio rotto. Investite in azioni delle mie aziende”. Dichiarazioni che non hanno suscitato il plauso né delle parti sociali convenute ieri a Palazzo Chigi né della stampa estera, che conferma giudizi negativi sul discorso del premier alle Camere.</p>
    <p><ref target="http://www.economist.com/node/21525454">The Economist in uscita domani</ref>, anticipa online la sua analisi sulle parole del premier. A differenza di <hi rend="#b">José Luis Zapatero</hi> in Spagna, <hi rend="#b">José Sócrates</hi> in Portogallo e <hi rend="#b">George Papandreou</hi> in Grecia che si sono dimessi o sono intenzionati a farlo, il Cavaliere non ha nessuna intenzione di fare un passo indietro, nonostante l’assenza di segni di ripresa. “Il discorso mediocre, quasi sbadato di Berlusconi è sembrato un’occasione mancata di influenzare il corso degli eventi”, scrive il settimanale britannico che prosegue: “Nel suo discorso al Parlamento, Berlusconi ha nuovamente promesso di rimanere al potere fino al 2013. Eppure – nota il giornale – c’è ampia evidenza del fatto che egli sia parte del problema.</p>
    <p><ref target="http://www.guardian.co.uk/business/2011/aug/03/italy-debts-economic-reform ">Anche The Guardian non salva le parole del premier in Aula</ref>, perché non ha indicato né i sacrifici né le riforme strutturali per uscire dalla crisi, limitandosi a osservare che “la stabilità è stata sempre un’arma vincente contro la speculazione”. Dello stesso parere <ref target="http://www.independent.co.uk/news/world/europe/silvio-berlusconi-seeks-growth-to-calm-markets-2331649.html ">The Independent che evidenzia il vuoto di indicazioni per il pareggio di bilancio e il taglio della spesa pubblica entro il 2014</ref>.</p>
    <p>In Spagna invece, <ref target="http://www.elpais.com/articulo/economia/Berlusconi/promete/plan/estabilidad/septiembre/elpepieco/20110805elpepieco_4/Tes">El Pais rilancia la proposta di Berlusconi di rimandare la promessa di un piano di stabilità a settembre</ref> e se per il premier l’incontro con le parti sociali è stata “la riunione più cordiale degli ultimi 18 anni”, le imprese e i sindacati hanno invece sottolineato che la situazione è di “eccezionale gravità per il paese”. <ref target="http://www.lemonde.fr/idees/article/2011/08/04/le-probleme-italien-silvio-berlusconi_1556043_3232.html">Nell’editoriale tranchant di Le Monde</ref> , poi, non ci sono dubbi: il problema dell’Italia è proprio lui. Dato più volte per politicamente morto, il premier è sempre in grado di risorgere dalle ceneri e per questo è “prematuro” parlare della “fine del suo regno”. Anche se, si legge sul quotidiano francese, i mercati finanziari non avranno “la stessa pazienza che gli italiani hanno avuto in tutti questi anni”.</p>
    <p>Oltreoceano invece il <ref target="http://www.nytimes.com/2011/08/04/world/europe/04italy.html?_r=1&amp;src=me&amp;ref=world">New York Times</ref> osserva, come fa il<ref target="http://www.washingtonpost.com/world/europe/debt-woes-drag-down-european-markets-add-to-worries-over-italy-spain/2011/08/03/gIQAhX7RrI_story.html"> Washington Post</ref>, che il premier non ha intenzione di dimettersi e che le sue parole in Parlamento non hanno convinto né le opposizioni né i mercati. Infine cita Stefano Folli, editorialista del Sole 24 Ore, che lo ha valutato come “un discorso senza idee”.</p>
    <p>Se nel Vecchio Continente e negli Stati Uniti incombe il terrore finanziario, <ref target=" http://nation.com.pk/pakistan-news-newspaper-daily-english-online/International/05-Aug-2011/Berlusconi-spares-time-to-flirt-with-female-MP">il pakistano The Nation</ref> preferisce soffermarsi sulle questioni di cuore di Mister B. E racconta che, mentre il paese crolla a picco, il Cavaliere trova il tempo per flirtare in aula con la deputata Pdl <hi rend="#b">Micaela Biancofiore</hi>, tra carezze e sorrisi complici . Alla fine, la crisi è solo un’opinione dei mercati. Condivisa anche della stampa estera e degli italiani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>