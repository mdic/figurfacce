<doc sitename="Il Fatto Quotidiano" title="Condannati, imputati e indagati: in Parlamento ne entreranno almeno 40. Domina il centrodestra, il record (10) è della Lega, a seguire Fratelli d’Italia - Il Fatto Quotidiano" author="Thomas Mackinson" date="2022-09-28" url="https://www.ilfattoquotidiano.it/2022/09/28/condannati-imputati-e-indagati-in-parlamento-ne-entreranno-almeno-40-domina-il-centrodestra-il-record-10-e-della-lega-a-seguire-fratelli-ditalia/6818229/" hostname="ilfattoquotidiano.it" description="Il partito dei condannati, imputati e indagati ha eletto 40 parlamentari e raccolto oltre 2 milioni di voti. È trasversale, ma molto spostato a destra, visto che ben 26 esponenti appartengono alla coalizione guidata da Giorgia Meloni. Che però almeno in questa sfida non vince: a precederla c’è la Lega di Matteo Salvini. Attenzione però: …" categories="Politica" tags="Candidati Impresentabili;Condannati;Giorgia Meloni;Liste Pulite;Silvio Berlusconi" fingerprint="65ed61707b8e8835">
  <main>
    <head rend="h1">Condannati, imputati e indagati: in Parlamento ne entreranno almeno 40. Domina il centrodestra, il record (10) è della Lega, a seguire Fratelli d’Italia</head>
    <graphic src="https://st.ilfattoquotidiano.it/wp-content/uploads/2022/09/27/collage-eletti-1200-1200x630.jpg"/>
    <p>Il partito dei condannati, imputati e indagati ha eletto 40 parlamentari e raccolto oltre <hi rend="#b">2 milioni di voti</hi>. È trasversale, ma molto spostato a destra, visto che ben <hi rend="#b">26 esponenti</hi> appartengono alla coalizione guidata da <hi rend="#b">Giorgia</hi><hi rend="#b">Meloni</hi>. Che però almeno in questa sfida non vince: a precederla c’è la Lega di <hi rend="#b">Matteo</hi><hi rend="#b">Salvini</hi>. Attenzione però: si tratta di dati parziali, perché sono stati considerati solo i risultati dell’uninominale. Altri ancora potrebbero entrare per effetto dello “scorrimento” delle liste, quando gli <hi rend="#b">eletti</hi> che si erano candidati in più collegi indicheranno il proprio, consento ai primi non eletti di subentrare. In ogni caso una prima fotografia è già possibile. Prima della <hi rend="#b">chiusura</hi> della campagna elettorale il Fatto ha pubblicato u<ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/2/">n censimento dei candidati di tutti i partiti alle prese con problemi giudiziari</ref>, fossero indagini a carico, processi in corso o condanne passate in giudicato, dividendoli partito per partito: ne saltarono fuori </p>
    <p><hi rend="#b">ben 101</hi>, come nella famosa carica. Le urne si sono chiuse domenica e due giorni dopo è possibile indicare quelli che la carica l’hanno avuta davvero, conquistando un seggio nella</p>
    <p><hi rend="#b">XIXesima legislatura</hi>. La sovrapposizione dei due elenchi dice che le nuove camere avranno 25 deputati e 15 senatori finiti nelle grane per</p>
    <p><hi rend="#b">spese pazze</hi>, accuse di falso,</p>
    <p><hi rend="#b">corruzione</hi>, peculato,</p>
    <p><hi rend="#b">riciclaggio</hi>e via dicendo. Eccoli.</p>
    <p><hi rend="#b"> LA LEGA: 10 (8 deputati e 2 senatori) </hi>Alla fine </p>
    <p><hi rend="#b">Umberto Bossi</hi>entra in Parlamento dopo esserne stato escluso per un errore del Viminale. Idem il tesoriere della Lega</p>
    <p><hi rend="#b">Giulio Centemero</hi>, capolista in Lombardia 3. Il loro ingresso tardivo porta a 40 il totale degli “impresentabili” con seggio nella nuova legislatura. Bossi è stato condannato con sentenza definitiva dalla Cassazione a 8 mesi di reclusione per violazione della legge sul finanziamento pubblico ai partiti, per i 200 milioni della maxi-tangente Enimont. Al processo Cusani, durato sedici mesi e conclusosi il 27 ottobre del 1995, era emerso che anche la Lega aveva usufruito di finanziamenti illeciti. Per i fatti di via Bellerio del 18 settembre del 1996, quando i leghisti opposero resistenza agli agenti di polizia che cercavano documentazione nella sede della Lega su ordine della magistratura di Verona, Bossi è stato condannato a 4 mesi. La Cassazione, il 15 giugno del 2007, conferma invece la condanna per vilipendio alla bandiera. Nel gennaio 2019 la IV Corte d’appello di Milano ha disposto</p>
    <p><ref target="https://www.ilfattoquotidiano.it/2019/01/23/lega-non-luogo-a-procedere-per-i-bossi-condannato-solo-belsito-cosi-salvini-ha-salvato-il-senatur-e-il-figlio/4918243/">il non luogo a procedere per il Senatur e il figlio Renzo imputati per appropriazione indebita</ref>con l’ex tesoriere Francesco Belsito. E lo ha fatto in virtù della mancata querela nei loro confronti, che in base alla norma introdotta dal governo Gentiloni e voluta dal Pd, è necessaria per procedere per quel tipo di reato. Il Carroccio, guidato da Salvini, ha presentato la denuncia nei soli confronti dell’ex amministratore per cui i giudici hanno rideterminato la condanna a un anno e 8 mesi e 750 euro di multa pena sospesa. In primo grado Umberto Bossi era stato condannato a 2 anni e 3 mesi.</p>
    <p><hi rend="#b">Giulio Centemero</hi><ref target="https://www.ilfattoquotidiano.it/2022/03/14/lega-il-deputato-giulio-centemero-condannato-a-8-mesi-per-finanziamento-illecito/6525348/">è stato condannato in primo grado a 8 mesi per il finanziamento illecito da Esselunga alla Lega</ref> arrivato tramite l’associazione “Più Voci” di cui era legale rappresentante. È anche a processo a Roma per un altro presunto finanziamento illecito dall’imprenditore romano Luca Parnasi.</p>
    <p>Tra gli eletti con Salvini spicca po il “re delle cliniche romane” <hi rend="#b">Antonio Angelucci</hi>, già condannato nel 2017 in primo grado a un anno e 4 mesi per truffa e falso per i contributi pubblici ai suoi giornali e anche imputato per istigazione alla corruzione. La spunta in Lombardia <hi rend="#b">Fabrizio Cecchetti</hi>, anche lui è stato condannato a 1 anno e 8 mesi in secondo grado nel processo sulle “spese pazze” della Regione Lombardia, la cosiddetta “Rimborsopoli Lombardia”. Il partito di Salvini riesce ad eleggere anche <hi rend="#b">Antonio Minardo</hi>, che conquista il seggio a Ragusa (Sicilia2), con 73mila voti nonostante una condanna definitiva a 8 mesi per abuso d’ufficio per una consulenza affidata da presidente del Consorzio Autostrade Siciliane.</p>
    <p>In Calabria è eletto con 57mila voti anche <hi rend="#b">Domenico Furgiuele</hi> che la Dda di Reggio Calabria chiede di mandare a processo per gli appalti nella Piana di Gioia. E’ rincorso da accuse di peculato <hi rend="#b">Mirco Carloni</hi>, ancora a processo in primo grado, insieme ad altri 54, <ref target="https://www.ilfattoquotidiano.it/2015/05/09/regionali-marche-spese-pazze-liste-ripulite-no-un-candidato-su-10-indagato/1656016/">imputato di peculato per i rimborsi in consiglio regionale</ref> tra il 2008 e il 2012, circostanza che non gli ha impedito di aggiudicarsi l’uninominale delle Marche con 80.393 voti. Ha invece patteggiato una pena di un anno per il processo “Rimborsopoli” la neo deputata <hi rend="#b">Elena Maccanti</hi>, che da Colegno ha preso 77.315 voti. Va a Montecitorio anche <hi rend="#b">Francesco Bruzzone, </hi>capolista Liguria, già<hi rend="#i"> s</hi>enatore e già presidente del Consiglio regionale ligure con alle spalle una condanna in primo grado a tre anni e otto mesi nel processo sulle “spese pazze” nel periodo 2008-2010. L’appello è in corso, ma la Corte dei Conti ligure l0 ha condannato a risarcire oltre 33mila euro. Siederà accanto a lui <hi rend="#b">Riccardo Molinari</hi>, eletto in Piemonte circoscrizione di Alessandria, con 105mila voti</p>
    <p>Al Senato un seggio andrà ovviamente a <hi rend="#b">Matteo Salvini </hi>che dovrà decidere tra Calabria, Basilicata, Puglia e Lombardia. Salvini è a processo a Palermo <ref target="https://www.ilfattoquotidiano.it/2021/12/17/open-arms-entra-nel-vivo-il-processo-a-salvini-il-testimone-impossibile-sbarcare-in-spagna-la-difesa-la-nave-era-in-completa-sicurezza/6430171/">per sequestro di persona e rifiuto d’atti d’ufficio nel caso Open Arms</ref>, per non avere fatto sbarcare 147 migranti nell’agosto del 2019 quando era ministro dell’Interno. Il reato di sequestro di persona, con minori coinvolti, è punito con una pena che arriva fino a 15 anni di carcere. In Senato ottiene un seggio <hi rend="#b">Massimiliano Romeo</hi>, candidato a Varese nonostante una condannato in appello per peculato per le spese pazze in Regione dove ottiene 255.695 voti.</p>
    <p><ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/3/"> FORZA ITALIA: 7 (due deputati, 5 senatori)</ref>Tra le fila di Forza Italia spicca ovviamente il maestro delle pendenze giudiziarie ignorate, </p>
    <p><hi rend="#b">Silvio Berlusconi</hi>. Si aggiudica il collegio di Monza con 231.440 voti e rientra così in Senato dove fu espulso nel 2013 per decadenza dopo la condanna definitiva a quattro anni per frode fiscale. Le indagini su di lui sono ancora in corso a Milano, Roma e Firenze come presunto mandante occulto delle stragi del 1993. Gli siederà accanto il patron della Lazio</p>
    <p><hi rend="#b">Claudio Lotito</hi>, eletto in Molise, prescritto nel processo penale (dove era stato condannato in appello a 18 mesi) e squalificato 4 mesi in quello sportivo per Calciopoli. Condannato in via definitiva a 3 mesi convertiti in pena pecuniaria per omessa alienazione delle partecipazioni della Lazio (nello stesso processo prescritto per agiotaggio). E nuovamente prescritto, in fase di udienza preliminare, nell’inchiesta ribattezzata Multopoli e che riguardava la cancellazione di una serie di contravvenzioni.</p>
    <p>Con loro ci sarà <hi rend="#b">Mario Occhiuto, </hi>fratello del governatore calabrese, sotto processo per <ref target="https://www.ilfattoquotidiano.it/in-edicola/articoli/2019/05/10/nuovi-guai-per-occhiuto-accuse-di-bancarotta-al-sindaco-di-cosenza/5167428/">bancarotta fraudolenta per il fallimento la società Ofin</ref>. La sorella è stata condannata in primo e secondo grado con rito abbreviato. A luglio scorso gli è stato notificato un atto di chiusura delle indagini. Gli viene contestata sempre la bancarotta ma per il fallimento di altre due società. Torna in Parlamento anche <hi rend="#b">Gianfranco Miccichè: </hi>per il presidente dell’Assemblea regionale siciliana a febbraio la procura di Agrigento ha chiesto il rinvio a giudizio per finanziamento illecito al partito, nell’ambito dell’inchiesta “Waterloo” della Dia, Guardia di finanza e Carabinieri. L’indagine sostiene come professionisti, politici, istituzioni e forze dell’ordine fossero – secondo l’accusa – asserviti a Girgenti Acque (la società che si occupava della gestione del servizio idrico nell’Agrigentino) in cambio di favori e posti di lavoro per familiari, amici e amanti.</p>
    <p>In Campania nel plurinominale viene eletto a Palazzo Madama anche <hi rend="#b">Francesco Silvestro</hi>, a processo per tentata concussione e falso per fatti risalenti al 2013, anno in cui ricopriva la carica di presidente del Consiglio comunale di Arzano (Napoli), un’amministrazione sciolta per camorra due anni dopo. Con queste imputazioni è <ref target="https://www.ilfattoquotidiano.it/2022/08/25/francesco-silvestro-in-campania-fi-schiera-il-re-dei-materassi-a-processo-per-concussione-insieme-allex-sindaco-sostenuto-dai-clan/6773063/">in corso da anni un processo che vede alla sbarra Francesco Silvestro</ref>, ricco imprenditore detto “il principe della notte” dall’alto delle cinquemila piazze di materassi sfornate ogni giorno dall’azienda di famiglia.</p>
    <p>Alla Camera Forza Italia porta <hi rend="#b">Ugo Cappellacci</hi>, eletto con 74.236 voti in Sardegna (Cagliari) nonostante sia imputato di corruzione e peculato nell’inchiesta su una presunta tangente da 80mila euro legata all’assegnazione di contributi pubblici quando era presidente della Regione. Condannato in appello dalla Corte dei conti a 220mila euro per il licenziamento del capo ufficio stampa della Regione. Prescritto, invece, nel processo sulla P3. Passando dalla Sicilia (Gela) torna al Senato anche <hi rend="#b">Michela Vittoria Brambilla</hi>, che nel 2019 patteggiò , un anno e 4 mesi, con pena sospesa, per il fallimento delle Trafilerie del Lario di Calolziocorte (Lecco).</p>
    <p><ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/5/">FRATELLI D’ITALIA: 8 (Sette deputati e un senatore)</ref><lb/> Bocciato all’uninominale entra per il proporzionale Giulio Tremonti, neo deputato alla Camera. Patteggiò 4 mesi reclusione, convertiti in pena pecuniaria di 30mila euro e 10mila euro di di multa, per la vicenda dell’alloggio di via Campo Marzio a Roma, pagato da Mauro Milanese. Torna in Parlamento <hi rend="#b">Stefano Maullu</hi>, ex europarlamentare di Forza Italia e oggi coordinatore milanese del partito della Meloni, indagato a Bergamo per false comunicazione a pm nell’ambito di una inchiesta relativa al <ref target="https://www.ilfattoquotidiano.it/2022/03/30/bergamo-il-senatore-paolo-romani-indagato-per-corruzione-sono-sorpreso-chiariro/6542325/">fallimento della Maxwork in cui è indagato anche il senatore Paolo Romani</ref>. A fine marzo la Procura di Bergamo indaga per corruzione il senatore Paolo Romani, storico forzista poi passato a “Cambiamo”. Alla “rimborsopoli” piemontese deve una condanna a un anno e sette mesi e tuttavia <hi rend="#b">Augusta Montaruli</hi> conquista con 68.367 voti il suo seggio alla Camera. Pesca 93.648 voti <hi rend="#b">Salvatore Caiata</hi>, ex presidente del Potenza Calcio candidato in Basilicata nonostante un’indagine per corruzione e riciclaggio azionata dalla Gdf di Siena che hanno chiesto una proroga delle indagini.</p>
    <p>In Emilia viene eletto <hi rend="#b">Tommaso Foti</hi>, <ref target="https://www.ilfattoquotidiano.it/2022/02/10/piacenza-indagato-anche-il-deputato-foti-fdi-per-corruzione-e-traffico-di-influenze-illecite-limprenditore-intercettato-e-un-ladrone/6489478/">indagato per corruzione e traffico di influenze illecite</ref> per lavori pubblici e appalti che incassa lo stesso dalle urne ben 92.699 voti. Ne prende 117.994 l’ex consigliere comunale di Brescia <hi rend="#b">Giangiacomo Calovini</hi>, che Fdi ha candidato in Lombardia 3 (Desenzano del Garda), nonostante sia indagato dalla Procura di Milano <ref target="https://www.ilfattoquotidiano.it/in-edicola/articoli/2022/07/20/caso-fidanza-indagato-altro-consigliere-fdi/6675729/">nell’inchiesta</ref> che vede accusato, sempre di corruzione “per atti contrari ai doveri d’ufficio”, anche l’eurodeputato di Fratelli d’Italia Carlo Fidanza. In Abruzzo passa <hi rend="#b">Guerino Testa</hi>, capogruppo di FdI nel Consiglio regionale: imputato insieme ad altre 17 persone nel procedimento sul fallimento delle società riconducibili all’imprenditore Carmine De Nicola. Testa ha chiesto di patteggiare 1 anno e 6 mesi di reclusione per alcune bancarotte (pena sospesa) ed è stato assolto dall’accusa di associazione a delinquere. In un’inchiesta corollario di questa, però, è finito nuovamente tra gli indagati con l’accusa di bancarotta fraudolenta. Nel mirino delle indagini la sua attività da commercialista. Al Senato agguanta un seggio <hi rend="#b">Francesco Zaffini</hi>, che il partito di Meloni ha candidato in Umbria (Perugia) dove ha ottenuto 199.690 voti, nonostante sia imputato nell’inchiesta sui rimborsi regionali iniziato un anno fa.</p>
    <p><ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/6/">ITALIA VIVA: 4 (3 deputati, 1 senatore)</ref><hi rend="#b">Matteo Renzi</hi> e <hi rend="#b">Maria Elena Boschi</hi> rientrano in Parlamento accomunati dal fatto di essere imputati per finanziamento illecito nel processo sulla fondazione Open. Il leader e senatore in quanto “direttore di fatto”, insieme a Lotti, Boschi, Bianchi e Carrai (membri del Consiglio direttivo), perché “riceveva, in violazione della normativa”, 3.567.562 euro che i finanziatori consegnavano alla Fondazione Open; “somme utilizzate per sostenere l’attività politica di Renzi, Lotti e Boschi e della corrente renziana”. La Boschi in quanto membro del Consiglio direttivo andrà alla Camera. Sempre alla Camera passa <hi rend="#b">Giuseppe Castiglione</hi>, ex alfaniano appena uscito da Forza Italia, re delle preferenze in Sicilia orientale, <ref target="https://www.ilfattoquotidiano.it/2022/08/22/calenda-candida-in-sicilia-giuseppe-castiglione-lex-alfaniano-appena-uscito-da-fi-ras-dei-voti-e-a-processo-per-corruzione-al-cara-di-mineo/6770359/">imputato per corruzione elettorale e turbativa d’asta nel processo sulla gestione del Cara di Mineo</ref>. Quando nel 2015 l’inchiesta è diventata di dominio pubblico, Giuseppe Castiglione era sottosegretario all’Agricoltura del governo Renzi. Ha anche chiesto e ottenuto il giudizio immediato, ma il processo è ancora in corso. Torna a Motecitorio l’ex tesoriere del Pd <hi rend="#b">Francesco Bonifazi</hi>, rinviato a giudizio nel novembre 2021 per <ref target="https://www.ilfattoquotidiano.it/2021/11/24/centemero-bonifazi-e-de-vito-a-processo-per-finanziamento-illecito-per-i-soldi-da-parnasi-nellinchiesta-sullo-stadio-della-roma/6404087/">finanziamento illecito legato all’inchiesta sullo stadio della Roma</ref>. L’indagine è legata ai presunti contributi illegali alla politica partiti dalla società Pentapigna di Parnasi. Per Bonifazi oltre al finanziamento illecito l’accusa è anche di emissione di fatture per operazioni inesistenti: in questo caso i magistrati contestano 150mila euro ricevuti dalla Fondazione Eyu, presieduta all’epoca dei fatti dall’ex tesoriere dem. Tra le</p>
    <p><ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/8/">MOVIMENTO CINQUE STELLE: 2 deputati</ref><lb/> Nel Movimento 5 Stelle di Giuseppe Conte un solo caso tra 52 deputati eletti. Si tratta di <hi rend="#b">Chiara Appendino</hi> che ha subìto condanna in primo grado a 1 anno e 6 mesi per <ref target="https://www.ilfattoquotidiano.it/2021/05/13/ebbe-un-approccio-frettoloso-imprudente-e-negligente-ecco-perche-la-sindaca-appendino-e-stata-condannata-per-piazza-san-carlo/6196774/">disastro, lesioni e omicidio colposo per la tragedia di piazza San Carlo a Torino</ref>, di cui era sindaca, del maggio 2017. Con tutti i componenti della sua vecchia giunta e quelli della giunta Chiamparino è indagata per la vicenda dell’eccesso di morti legati allo smog. Tra gli indagati c’è anche Fassino. La procura ha avanzato richiesta di archiviazione. Torna alla Camera<hi rend="#b"> Ricc</hi><hi rend="#b">ardo Tucci, </hi>eletto inCalabria per il quale <ref target="https://www.ilfattoquotidiano.it/2022/08/16/parlamentarie-m5s-il-caso-di-riccardo-tucci-imputato-in-calabria-per-frode-fiscale-lui-io-candidato-le-regole-lo-permettono/6763812/">è stato richiesto il rinvio a giudizio per frode fiscale</ref>. E’ accusato di aver consentito al suo ex socio di evadere le tasse emettendo fatture per 701.500 euro per “operazioni oggettivamente inesistenti”. L’udienza preliminare, dopo la richiesta di rinvio a giudizio della procura di Vibo Valentia, per reati fiscali è stata rinviata tre volte e la prossima data è stata fissata al 15 dicembre.</p>
    <p><hi rend="#b"> PARTITO DEMOCRATICO: 4 deputati e un senatore </hi>Tra gli 85 deputati eletti col centrosinistra c’è la new entry </p>
    <p><hi rend="#b">Piero De Luca</hi>capolista in Campania 2. Deputato e figlio del governatore della Campania, è</p>
    <p><ref target="https://www.ilfattoquotidiano.it/2017/03/16/de-luca-jr-a-giudizio-per-bancarotta-patto-del-padre-con-renzi-posto-per-lui-alla-camera-in-cambio-di-appoggio-a-primarie/3456589/">imputato per bancarotta per il crac della società immobiliare Ifil C&amp;D</ref>, coinvolta nel crac Amato. A De Luca junior, nella fattispecie, viene contestato di aver beneficiato tra il 2009 ed il 2011 del pagamento di viaggi in Lussemburgo, sede lavorativa del rampollo dell’ex sindaco di Salerno: secondo l’accusa, quei voli sono stati pagati con denaro della Ifil dall’imprenditore Mario Del Mese. Vicino a lui siederà l’ex governatore e attuale senatore</p>
    <p><hi rend="#b">Luciano D’Alfonso,</hi>a processo per falso ideologico: avrebbe contribuito a certificare, nella delibera di indirizzo per la riqualificazione e realizzazione del parco Villa delle Rose di Lanciano (Chieti), redatta il 3 giugno del 2016, la presenza del presidente in giunta, mentre D’Alfonso si trovava altrove. Il Veneto elegge</p>
    <p>
      <hi rend="#b">Piero Fassino,</hi>
    </p>
    <p><ref target="https://www.ilfattoquotidiano.it/2021/09/28/salone-del-libro-di-torino-fassino-torna-a-processo-la-corte-dappello-accoglie-il-ricorso-della-procura-e-annulla-il-proscioglimento/6336178/">a processo per la gestione del Salone del libro</ref>. Fassino è processato (insieme ad altri) per due vicende. La prima si riferisce al bando per l’organizzazione delle edizioni 2016-2018, che sarebbe stato confezionato su misura per GL Events. Si procede per turbativa d’asta.</p>
    <p>La seconda è legata alle mosse che accompagnarono ricerca di grossi finanziatori per il 2016. La procura è del parere che pur di aprire le porte a Intesa San Paolo, garantendogli la posizione di sponsor esclusivo, siano stati concepiti bandi di gara ad hoc. E’ anche indagato insieme a tutti i componenti della giunta Appendino e Chiamparino per la vicenda dell’eccesso di morti legati allo smog. La procura ha avanzato richiesta di archiviazione. In Puglia passa infine <hi rend="#b">Claudio Stefanazzi,</hi> capogabinetto di Emiliano, imputato a Torino, insieme al presidente della Regione per finanziamento illecito ai partiti nella vicenda giudiziaria legata alle primarie per la segreteria nazionale Pd del 2017. Ultimo rinvio a marzo. Nello stesso mese a lui e al dirigente della Regione Puglia Elio Sannicandro, è stato notificato un avviso di conclusione delle indagini. Avrebbe “attestato falsamente” l’idoneità del secondo a ricoprire il ruolo di componente della commissione che ha aggiudicato l’appalto da oltre 160 milioni di euro per la costruzione del nuovo ospedale San Cataldo di Taranto, pur essendo a conoscenza di una serie di motivi che lo rendevano incompatibile.<lb/> Tra i senatori arriva anche <hi rend="#b">Marco</hi> Meloni, capolista in Sardegna. Braccio destro di Letta, ex consigliere regionale sardo, è indagato nel procedimento per peculato relativo a presunti rimborsi illegittimi del gruppo Pd nella consiliatura 2009-2014 (285mila euro totali). Archiviata, invece, l’indagine a suo carico per lo stesso motivo nella consiliatura precedente (2004-2009).</p>
    <p><ref target="https://www.ilfattoquotidiano.it/2022/09/12/elezioni-politiche-2022-la-carica-dei-100-candidati-impresentabili-condannati-imputati-e-indagati-chi-li-candida-e-in-quali-circoscrizioni/6796264/7/">NOI MODERATI: 2 deputati</ref><lb/> Anche “Noi moderati” è della partita, con due nomi come Francesco <hi rend="#b">Saverio Romano</hi> e <hi rend="#b">Alessandro Colucci</hi>. Il primo è l’ex ministro dell’Agricoltura che conquista un seggio alla Camera in Sicilia (Bagheria) forte di 54.321 voti in Sicilia e candidato nonostante sia indagato dalla Procura di Roma sulla fornitura di mascherine durante la prima emergenza Covid. Attuale deputato, nel 2021 ha Colucci ha patteggiato una pena di un anno, 8 mesi e 20 giorni per lo scandalo “Rimborsopoli” alla Regione Lombardia. In primo grado era stato condannato a 2 anni e 2 mesi. E’ stato candidato a Galatina e avuto 79.977 voti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>