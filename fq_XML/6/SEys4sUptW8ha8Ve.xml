<doc sitename="Il Fatto Quotidiano" title="Rai, è guerra per il video del premier Usigrai: &quot;Il Tg1 è scandaloso&quot; - Il Fatto Quotidiano" author="RQuotidiano" date="2011-05-21" url="http://www.ilfattoquotidiano.it/2011/05/21/video-di-b-in-rai-e-guerra-usigrai-tg1-scandaloso-lunedi-presidio-in-viale-mazzini/112835/" hostname="ilfattoquotidiano.it" description="L’occupazione delle tv da parte del premier fa scoppiare la polemica anche in Viale Mazzini. Visto che per i suoi video messaggi mascherati da intervista Berlusconi ha scelto anche i tg di rai Uno e rai Due. Il segretario del sindacato Usigrai Carlo Verna è duro: “Ieri il Tg1 è stato scandaloso, ma è apparso …" categories="Media" tags="Antonio Verro;Augusto Minzolini;Fnsi;Rai;Silvio Berlusconi;Tg1;TG2;Usigrai" fingerprint="ffff3c38e08b61b9">
  <main>
    <head rend="h1">Rai, è guerra per il video del premier <lb/> Usigrai: “Il Tg1 è scandaloso”</head>
    <p>
      <ref target="http://www.ilfattoquotidiano.it/wp-content/uploads/2011/05/small_110521-141815_bast210511pol_0010.jpg">
        <graphic decoding="async" class="size-full wp-image-113212" title="Pd_agcom_interna" src="http://www.ilfattoquotidiano.it/wp-content/uploads/2011/05/small_110521-141815_bast210511pol_0010.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/05/small_110521-141815_bast210511pol_0010.jpg" title="Pd_agcom_interna"/>
    <p>L’occupazione delle tv da parte del premier fa scoppiare la polemica anche in Viale Mazzini. Visto che per i suoi video messaggi mascherati da intervista Berlusconi ha scelto anche i tg di rai Uno e rai Due.</p>
    <p>Il segretario del sindacato Usigrai <hi rend="#b">Carlo Verna</hi> è duro: “Ieri il Tg1 è stato scandaloso, ma è apparso asservito a diktat, nonostante il tentativo di recupero almeno del pudore, pure il Tg2. Un tale stato di cose non può essere accettato”. Continua Verna: “Pur ritenendo che la via maestra sia un intervento del nuovo direttore generale <hi rend="#b">Lorenza Lei</hi>, l’Usigrai difenderà il ritiro della firma di chi lo voglia in base alle norme contrattuali nel momento in cui i direttori dovessero proporre nei giornali scalette che violano la legge”. <ref target="http://www.ilfattoquotidiano.it/2011/05/18/il-tg1-fa-informazione-di-parte-a-milano-i-montatori-ritirano-la-firma-dai-servizi/112090/">Un gesto estremo, quello di ritirare la firma dai servizi del Tg1, a cui sono già arrivati nei giorni scorsi i montatori della sede milanese della Rai</ref>.</p>
    <p>Secondo il presidente della Rai, <hi rend="#b">Paolo Garimberti</hi>, “un conto è dare una notizia, e il primo commento del presidente del Consiglio ai risultati delle amministrative certamente lo era. Altro discorso è consentire che questa notizia diventi poi una sorta di comizio, per giunta senza un’adeguata compensazione con opinioni di altri candidati. Questo nessun giornalista dovrebbe mai permetterlo, meno che mai i giornalisti del servizio pubblico”.</p>
    <p>A difesa dei giornalisti del servizio pubblico interviene il consigliere di maggioranza Rai <hi rend="#b">Antonio Verro</hi>: ”Ho fiducia in loro – dice -. Non è da una singola intervista che si giudica la par condicio dei tg”. Tuttavia, secondo Verro, sono state fatte critiche “precipitose a seguito dell’intervista a Berlusconi, basate esclusivamente su pregiudizi politici”. Ma al Tg1 ormai è guerra aperta sulle scelte di Augusto Minzolini. Il video di Berlusconi è stato la goccia che ha fatto traboccare il vaso, dopo giorni di servizi con taglio anti sinistra e anti Pisapia. Il comitato di redazione è spaccato, da una parte Simona Sala e Alessio Rocchi, dall’altra Attilio Romita, che è su posizioni filo minzoliniane.</p>
    <p>Sul fronte sindacale poi, Fnsi e Usigrai hanno convocato per lunedì, alle ore 17, un sit-in in viale Mazzini davanti alla sede della Rai. In una nota congiunta i due sindacati sottolinenano che “non è accettabile l’uso padronale del servizio pubblico che il presidente del Consiglio sta facendo in queste ore”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>