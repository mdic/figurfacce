<doc sitename="Il Fatto Quotidiano" title="Processo Mori, Siino: &quot;Si fecero scappare Provenzano per l'emozione di un carabiniere&quot; - Il Fatto Quotidiano" author="RQuotidiano" date="2011-05-18" url="http://www.ilfattoquotidiano.it/2011/05/18/trattativa-stato-mafia-brusca-berlusconi-estraneo-alle-stragi-ma-in-affari-con-bontate/112066/" hostname="ilfattoquotidiano.it" description="“Berlusconi può essere accusato di tutto, ma con le stragi del ’92-’93 non c’entra niente”. Questo uno dei primi passaggi della deposizione del collaboratore di giustizia Giovanni Brusca al processo al generale dei Carabinieri, Mario Mori, e al colonnello Mauro Obinu. I due sono accusati di favoreggiamento alla mafia per la mancata cattura del boss …" categories="Mafie" tags="Angelo Siino;Favoreggiamento;Giovanni Brusca;Mario Mori;Mauro Obinu;Nicola Mancino;Silvio Berlusconi" fingerprint="a5eb4665ba203fe9">
  <main>
    <head rend="h1">Processo Mori, Siino: “Si fecero scappare Provenzano per l’emozione di un carabiniere”</head>
    <p>
      <ref target="http://www.ilfattoquotidiano.it/wp-content/uploads/2011/05/giovanni_brusca-arresto.jpg">
        <graphic decoding="async" class="size-full wp-image-109202" title="giovanni_brusca-arresto_interna" src="http://www.ilfattoquotidiano.it/wp-content/uploads/2011/05/giovanni_brusca-arresto.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/05/giovanni_brusca-arresto.jpg" title="giovanni_brusca-arresto_interna"/>
    <p>“Berlusconi può essere accusato di tutto, ma con le stragi del ’92-’93 non c’entra niente”. Questo uno dei primi passaggi della deposizione del collaboratore di giustizia <hi rend="#b">Giovanni Brusca </hi>al processo al generale dei Carabinieri,<hi rend="#b"> Mario Mori, </hi>e al colonnello <hi rend="#b">Mauro Obinu</hi>. I due sono accusati di favoreggiamento alla mafia per la mancata cattura del boss <hi rend="#b">Bernardo Provenzano </hi>nell’ottobre del 1995. Insieme al boss, davanti ai giudici di Palermo in trasferta a Roma, nell’aula bunker di Rebibbia è comparso anche un altro pentito, <hi rend="#b">Angelo Siino</hi>. Il “ministro ai lavori pubblici di Cosa Nostra”, com’è soprannominato Siino, ha anche rivelato per la prima volta in pubblico di un mancato arresto di Bernardo Provenzano, tra il ’94 e il ’95, sfumato per l’emozione di un ufficiale dei Carabinieri che non reagì con prontezza. Al centro delle loro testimonianze resta comunque la presunta trattativa tra Stato e mafia, di cui aveva parlato nella scorsa udienza il figlio dell’ex sindaco di Palermo, <hi rend="#b">Massimo Ciancimino</hi>. Brusca è stato tra i primi collaboratori a parlare del ‘papello’ con le richieste della criminalità organizzata allo Stato e a indicare l’ex ministro dell’Interno, <hi rend="#b">Nicola Mancino</hi>, come referente. Che ha sempre risposto: “La sua è una vendetta per gli arresti”.</p>
    <p>Ancora inedita la storia raccontata da Siino, ascoltato nel pomeriggio. Era il ’94-’95 e il boss non si era ancora pentito. Da confidente, però, decise di portare gli agenti nei luoghi ad Aspra di solito frequentati da Provenzano e Brusca. “Quello è Provenzano!”, urlò Siino, indicando una Mercedes blindata su cui viaggiavano il boss latitante e un altro mafioso, Carlo Guttadauro. Ma il colonnello Meli, racconta Siino, anche lui in macchina con il confidente, “per la sorpresa non riuscì a fare inversione e perse l’auto”. Dopo il suo arresto, Siino racconta di essere stato più volte contattato dal generale Mario Mori e dall’allora capitano <hi rend="#b">Giuseppe De</hi><hi rend="#b">Donno</hi>, che volevano convincerlo a pentirsi. In un primo momento il boss avrebbe deciso di fare solo delle confidenze ma, racconta oggi, aveva l’impressione che le sue indicazioni non venissero seguite dai Carabinieri. “Io mi meravigliavo – ha detto – perché nonostante le mie dritte non facevano nulla”.</p>
    <p>L’audizione di Brusca è invece cominciata stamattina intorno alle 10. I primi passaggi si sono concentrati sul possibile ruolo del presidente del Consiglio, <hi rend="#b">Silvio Berlusconi </hi>– allora iniziatore di un nuovo soggetto politico, Forza Italia – nella seconda trattativa. “Dopo l’arresto di Riina ho contattato <hi rend="#b">Vittorio Mangano</hi>, il cosiddetto stalliere di Arcore – racconta Brusca – perché si facesse portavoce di alcune nostre richieste presso <hi rend="#b">Dell’Utri </hi>e Berlusconi”. Mangano, nel racconto del collaboratore, si era detto “contentissimo” di poter dare una mano. Nonostante si fosse “licenziato per non creare problemi a Berlusconi”, il distacco – nel racconto riferito da Brusca – “era stato concordato anche con <hi rend="#b">Confalonieri</hi>” e quindi Mangano “aveva ancora con loro buoni rapporti”. Tra le richieste, formulate alla fine del ’93, c’era tra l’altro un miglioramento del trattamento degli uomini delle cosche detenuti a Pianosa e all’Asinara. Sul piatto, Brusca racconta di aver offerto a Dell’Utri, tramite Mangano, una “arma politica”: la presunta conoscenza della sinistra di tutto quello che riguardava le stragi mafiose del ’92 e del ’93. Dopo un mese – prima di essere arrestato e interrompere i contatti – l’ex stalliere ha riferito la risposta del senatore: “Vediamo cosa si può fare”.</p>
    <p>Nel racconto di Brusca, quello non era il primo contatto del premier con Cosa Nostra. “Negli anni ’80 – racconta il collaboratore – la mafia legata a <hi rend="#b">Stefano Bontate</hi>, quella dei cosiddetti perdenti, investì denaro con Dell’Utri e Berlusconi”. L’allora imprenditore pagava poi un pizzo di 600 milioni di lire al mese per le sue attività in Sicilia. Lo riferisce sempre Brusca, raccontando di averlo appreso da <hi rend="#b">Ignazio Pullarà</hi>: sarebbe stato proprio il capo mafia a occuparsene, compiendo anche un attentato nella casa milanese del premier per convincerlo a pagare lui, dopo la morte di Bontate. Intimidazione che non sarebbe piaciuta a <hi rend="#b">Totò Riina</hi>, che sollevò Pullarà per occuparsi personalmente degli affari con Berlusconi.</p>
    <p>Riguardo alla prima trattativa, iniziata tra la strage di Capaci e quella di via d’Amelio, Brusca ha poi confermato di aver saputo da Totò Riina che “il soggetto interessato a far cessare le stragi, il garante presso Cosa nostra” era l’ex ministro dell’Interno, Nicola Mancino. Nel racconto del collaboratore, in preda all’insoddisfazione per l’esito della trattativa, il boss <hi rend="#b">Leoluca Bagarella </hi>avrebbe anche pensato a un attentato. “Si lamentava di essere stato preso in giro da Mancino – spiega Brusca -, ‘Gliela faccio vedere io’, disse con l’evidente intento di ucciderlo”. “Brusca, che da tempo ho denunciato, è un pentito itinerante tra i vari uffici giudiziari – risponde asciutto Mancino -. Ripete per vendetta falsità nei confronti di un ex ministro dell’Interno che nel periodo 1992 -’93 fece registrare, tra i tanti arresti di latitanti, anche quello di Riina. Non desidero dire altro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>