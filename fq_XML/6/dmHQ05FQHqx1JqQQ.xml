<doc sitename="Il Fatto Quotidiano" title="Scissione nel centrodestra, nasce Azzurri 94: &quot;Basta primarie, vogliamo Berlusconi&quot; - Il Fatto Quotidiano" author="RQuotidiano" date="2012-11-29" url="http://www.ilfattoquotidiano.it/2012/11/29/scissione-nel-centrodestra-nasce-azzurri-94-niente-primarie-rivogliamo-berlusconi/431084/" hostname="ilfattoquotidiano.it" description="Venti di scissione nel Pdl dell’Emilia-Romagna. Dopo la candidatura alle primarie di Gianpiero Samorì, la separazione di Isabella Bertolini e i malumori dei rottamatori di Galeazzo Bignami ecco un nuovo partito che torna alle origini del berlusconismo primigenio. Si chiama Azzurri 94 con Silvio Berlusconi e fin dal nome si comprende bene quali sia il loro …" categories="Emilia Romagna" tags="Azzurri;Centrodestra;Gianpiero Samorì;PDL;Primarie;Primarie PDL;Silvio Berlusconi" fingerprint="2b87421c9d4cbf9c">
  <main>
    <head rend="h1">Scissione nel centrodestra, nasce Azzurri 94: “Basta primarie, vogliamo Berlusconi”</head>
    <graphic src="https://st.ilfattoquotidiano.it/wp-content/uploads/2012/11/azzurri-94-vogliamo-berlusconi-er.jpg"/>
    <p>Venti di scissione nel <hi rend="#b">Pdl</hi> dell’Emilia-Romagna. Dopo la candidatura alle primarie di <hi rend="#b">Gianpiero Samorì,</hi> la separazione di <hi rend="#b">Isabella Bertolini</hi> e i malumori dei rottamatori di <hi rend="#b">Galeazzo Bignami</hi> ecco un nuovo partito che torna alle origini del berlusconismo primigenio. Si chiama <hi rend="#i"> Azzurri 94 con Silvio Berlusconi</hi> e fin dal nome si comprende bene quali sia il loro obiettivo: il ritorno all’epoca della discesa in campo del Cavaliere.</p>
    <p>Le <hi rend="#b">primarie</hi> “non ci interessano”. E il gruppo dirigente del partito, da Angelino Alfano a Ignazio La Russa, è “l’unico responsabile” del <hi rend="#b">tracollo</hi> del centrodestra nell’ultimo anno, dicono gli Azzurri 94, ma non solo, perché per loro Silvio Berlusconi “deve tornare in campo, perché lo vuole la sua gente”.</p>
    <p>Se il contesto fosse il più classico dei congressi di partito, la richiesta di dimissioni per il segretario e tutti i vertici del Pdl sarebbe automatica. Di fatto, invece, in Emilia-Romagna si prepara il terreno per lo spacchettamento del Pdl e la nascita della “<hi rend="#b">Cosa azzurra</hi>” che, con ogni probabilità, è nei pensieri di Berlusconi. “Siamo pronti a seguirlo, non escludiamo lo spacchettamento del Pdl”, affermano i fondatori del neonato movimento che oggi a Bologna hanno presentato il loro manifesto e che sponsorizzano apertamente un “ritorno ai valori e alle idee di<hi rend="#b"> Forza Italia</hi>“.</p>
    <p>Persino nel logo: lo stesso tricolore di Fi con la scritta bianca “Azzurri ’94” in diagonale. Il coordinatore regionale è il ravennate <hi rend="#b">Rodolfo Ridolfi</hi>, gia’ fondatore di Forza Italia, e al suo fianco figurano, tra gli altri, nomi importanti del centrodestra emiliano-romagnolo: il senatore Massimo Palmizio (fuoriuscito dal gruppo Pdl in Senato); il capogruppo in Regione Luigi Giuseppe Villani e il consigliere regionale del Pdl Gian Guido Bazzoni; il numero uno del Pdl in Consiglio provinciale a Bologna, Luca Finotti; i capigruppo del Pdl al Comune di Modena e di Reggio Emilia, Adolfo Morandi e Liborio Cataliotti; la vicepresidente dell’associazione Marco Biagi di Bologna, Angela Labanca.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>