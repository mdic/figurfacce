<doc sitename="Il Fatto Quotidiano" title="Quattro donne erano imputate per le dichiarazioni nel processo a Tarantini nel caso escort: &quot;Solo baci&quot;" author="F Q" date="2022-11-10" url="https://www.ilfattoquotidiano.it/2022/11/10/mentirono-sul-sesso-a-pagamento-con-berlusconi-tre-imputate-condannate-a-2-anni/6869040/" hostname="ilfattoquotidiano.it" description="&quot;Mentirono sul sesso a pagamento con Berlusconi&quot;. La sentenza del Tribunale di Bari" categories="Giustizia" tags="Caso Escort Bari;Escort;Gianpaolo Tarantini;Silvio Berlusconi" fingerprint="a0f786285a4e9724">
  <main>
    <head rend="h1">“Mentirono sul sesso a pagamento con Berlusconi”, tre imputate condannate a 2 anni</head>
    <graphic src="https://st.ilfattoquotidiano.it/wp-content/uploads/2022/10/10/berlusconi-1-690x362.jpg"/>
    <p>Mentirono sul sesso a pagamento con Silvio Berlusconi. A questa conclusione è arrivato il giudice monocratico del Tribunale di Bari, Mario Mastromatteo, che ha condannato a due anni ciascuno (pena sospesa) per <hi rend="#b">falsa testimonianza</hi> tre delle quattro donne accusate di aver mentito sulle notti di sesso con l’ex presidente del Consiglio risalenti al periodo compreso tra il 2008 e il 2009. La pena è stata inflitta alle imputate<hi rend="#b"> Vanessa Di Meglio, Sonia Carpentone e Barbara Montereale</hi>, ospiti delle serate a casa di Berlusconi, assieme a Roberta Nigro. Quest’ultima è stata assolta assieme all’ex autista di Tarantini, <hi rend="#b">Dino Mastromarco</hi>, ai sensi dell’articolo 384 dei Codice penale perché – ha ritenuto il giudice – non potevano essere obbligati a rispondere alle domande a loro poste dalle parti perché dalle loro risposte poteva derivare una incolpazione ai loro danni. Le false testimonianze – “solo baci” – sono state rese, secondo l’accusa, nel corso del processo ‘escort’, che si è concluso nei mesi scorsi <ref target="https://www.ilfattoquotidiano.it/2021/10/18/reclutamento-della-prostituzione-definitiva-la-condanna-a-gianpaolo-tarantini-due-anni-e-dieci-mesi-per-le-escort-a-casa-berlusconi/6358932/">con la condanna definitiva in Cassazione a 2 anni e 10 mesi di reclusione per Tarantini,</ref> responsabile di aver reclutato alcune donne da portare nelle residenze private di Berlusconi perché si prostituissero.</p>
    <p>Le quattro donne hanno testimoniato al processo di primo grado che portò alla condanna di <hi rend="#b">Tarantini</hi> negando di essersi <hi rend="#b">prostituite</hi> e di essere state poi pagate da Berlusconi per quelle <hi rend="#b">prestazioni</hi>. A smentirle, secondo l’accusa rappresentata dal pm <hi rend="#b">Marco D’agostino</hi>, il confronto tra le <hi rend="#b">intercettazioni telefoniche</hi> tra Gianpi e le donne, nonché le dichiarazioni che le stesse avevano rilasciato in fase di indagini e poi confermato nel corso del processo di primo grado che portò alla condanna di <hi rend="#b">Tarantini</hi>. Il 13 novembre 2015, con la sentenza che chiuse il primo grado di giudizio, il <hi rend="#b">tribunale</hi> dispose la trasmissione degli atti alla procura per valutare la posizione delle <hi rend="#b">donne</hi>: gli inquirenti aprirono così un nuovo <hi rend="#b">procedimento</hi> che questa volta le vedeva indagate. <ref target="https://www.ilfattoquotidiano.it/2019/11/08/bari-negarono-sesso-con-berlusconi-pm-chiede-processo-per-quattro-donne/5554412/">La Procura aveva così chiesto e ottenuto il rinvio a giudizio</ref>, disposto dal giudice per le udienze preliminari </p>
    <p>
      <hi rend="#b">Rossana</hi>
    </p>
    <p>
      <hi rend="#b">De</hi>
    </p>
    <p><hi rend="#b">Cristofaro.</hi>Oggi il verdetto di primo grado.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>