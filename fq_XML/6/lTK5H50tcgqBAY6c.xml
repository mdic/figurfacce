<doc sitename="Il Fatto Quotidiano" title="Berlusconi prima finanzia le societàdi Gheddafi, poi le bombarda - Il Fatto Quotidiano" author="Vittorio Malagutti" date="2011-07-02" url="http://www.ilfattoquotidiano.it/2011/07/02/lo-bombarda-e-lo-finanzia-4/136026/" hostname="ilfattoquotidiano.it" description="Un amico è un amico: mai lasciarlo solo nel momento del bisogno. E così, se Tarak chiama, Silvio non può davvero fare a meno di rispondere. Pronti, via: ecco un assegno da 15 milioni di euro che parte dal Lussemburgo e finisce nella casse della Quinta communication, società di produzione cinematografica con base a Parigi. …" categories="Cronaca" tags="Bettino Craxi;Muammar Gheddafi;Silvio Berlusconi;Tarak Ben Ammar" fingerprint="c9e1022f6804dc30">
  <main>
    <head rend="h1">Berlusconi prima finanzia le società<lb/>di Gheddafi, poi le bombarda</head>
    <p><ref target="http://www.ilfattoquotidiano.it/wp-content/uploads/2011/07/gheddafi_b_ammar1.jpg"/>Un amico è un amico: mai lasciarlo solo nel momento del bisogno. E così, se Tarak<graphic src="http://www.ilfattoquotidiano.it/wp-content/uploads/2011/07/gheddafi_b_ammar1.jpg" title="gheddafi_b_ammar_interna"/></p>
    <p>
      <hi rend="#b">chiama, Silvio non può davvero fare a meno di rispondere. Pronti, via: ecco un assegno da 15 milioni di euro che parte dal Lussemburgo e finisce nella casse della Quinta communication, società di produzione cinematografica con base a Parigi. Il fondatore e socio di maggioranza della Quinta si chiama</hi>
    </p>
    <p><hi rend="#b">Tarak Ben Ammar</hi>, tunisino di nascita, francese d’adozione, da almeno un ventennio sodale tra i più fidati di</p>
    <p><hi rend="#b">Silvio Berlusconi</hi>. E nel nome dell’antico rapporto, il presidente del Consiglio è corso in soccorso della società parigina, che da un po’ di tempo se la passa piuttosto male. Il bilancio 2009, l’ultimo di cui si conoscono i dati, si è chiuso in rosso per quasi 10 milioni di euro, dopo la perdita per 6 milioni registrata nel 2008.</p>
    <p>Per tirare avanti servivano al più presto risorse fresche. Detto, fatto: la Quinta vara un aumento di capitale a cui contribuiscono i soci. Ovvero Tarak, azionista di maggioranza con una quota del 68 per cento, insieme a Berlusconi forte del 22 per cento controllato attraverso la società lussemburghese Trefinance. Infine ha fatto la sua parte anche <hi rend="#b">Muammar Gheddafi</hi>. La partecipazione libica, pari al 10 per cento, è intestata alla Lafitrade, una holding che fa capo al regime di Tripoli. Il rais è socio della Quinta sin dal maggio 2009, quando finanziò la società parigina con una decina di milioni.</p>
    <p>Quest’ultima operazione finanziaria risale invece all’ottobre scorso, ma fin qui non se ne aveva avuta notizia. In effetti, sarebbe stato piuttosto imbarazzante raccontare i rapporti finanziari tra Gheddafi e il premier di uno degli Stati che adesso lo stanno bombardando. Ancora più imbarazzante se si pensa che l’aumento di capitale della Quinta è stato concluso solo poche settimane prima dell’inizio delle guerra.</p>
    <p>Va detto che il socio di maggioranza Tarak di fatto non ha sborsato denaro, ma si è limitato a convertire in azioni propri crediti per circa 30 milioni verso la società parigina. A pagare il conto, insomma, sono Berlusconi e i libici. Anzi, l’amico Silvio ha fatto ancora di più, perchè la sua Trefinance ha concesso alla Quinta anche un prestito di 5 milioni di euro. Il conto finale, quindi, arriva a 15 milioni. Tutto denaro targato Fininvest che serve a tenere in linea di galleggiamento la società parigina</p>
    <p>Del resto Berlusconi non poteva davvero chiamarsi fuori. Troppo stretti i legami con Tarak. Un tipo che negli ultimi tempi si è sempre esposto in prima persona, con innumerevoli interviste ai giornali, quando c’era da difendere il Cavaliere. L’amicizia tra i due risale addirittura al 1984, quando si incontrarono a una festa ad Hammamet, ospiti di <hi rend="#b">Bettino Craxi</hi>. Una festa piena di belle donne, racconta la leggenda. “Ma Silvio pensava solo alla sua Veronica”, ha garantito Tarak al Corriere della Sera.</p>
    <p>Donne a parte, sono gli affari ad aver cementato i rapporti tra i due sodali. Quando Berlusconi decide di quotare In Borsa le sue televisioni è Tarak a spianargli la strada con un investitore come il principe arabo Al Walid. Ed è ancora l’imprenditore tunisino, qualche anno dopo, a mediare con <hi rend="#b">Rupert Murdoch</hi> nella trattativa per la vendita di Mediaset saltata proprio sul rettilineo finale. Quinta e Fininvest un paio di anni fa hanno lanciato anche una nuova televisione con base in Tunisia e rivolta ai Paesi del Maghreb. Problemi con rivoluzione dei mesi scorsi? Macchè: Tarak, da sempre legato al regime deposto, è passato a gran velocità con i nuovi padroni di cui ora è un entusiastico sostenitore.</p>
    <p>Ben Ammar, abilissimo a destreggiarsi su più tavoli contemporaneamente, è da tempo anche una sorta di ambasciatore della finanza francese in Italia. Con questo ruolo si è conquistato un posto nel consiglio di amministrazione di Mediobanca, in rappresentanza dei soci transalpini guidati da <hi rend="#b">Vincent Bollorè</hi>. La sua grande, dichiarata passione però resta il cinema. La Quinta communication ha prodotto o distribuito negli anni scorsi film importanti. Tra gli ultimi Baaria di <hi rend="#b">Giuseppe Tornatore</hi> e L’ultima legione. A quanto sembra, però, i proventi del botteghini non sono bastati a far quadrare i bilanci. Niente paura. Quinta riparte. Grazie all’amico Silvio. E a Gheddafi.</p>
    <p>da <hi rend="#i">Il Fatto Quotidiano</hi> del 2 luglio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>