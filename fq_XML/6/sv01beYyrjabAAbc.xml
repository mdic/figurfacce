<doc sitename="Il Fatto Quotidiano" title="Bindi: &quot;Paese malato&quot;. Onida: &quot;Nuova legge elettorale&quot; (video) - Il Fatto Quotidiano" author="RQuotidiano" date="2011-09-23" url="http://www.ilfattoquotidiano.it/2011/09/23/bindi-paese-malato-onida-nuova-legge-elettorale/159353/" hostname="ilfattoquotidiano.it" description="“Se pensiamo che questa sera qualcuno ha avuto il coraggio di chiamare Marco Milanese per presenziare a una nota trasmissione televisiva, possiamo allora davvero capire in che gravi condizioni versa il nostro paese”. E’ una Rosy Bindi amareggiata quella che si è presentata al Festival del Diritto di Piacenza che aperto con il dibattito sui …" categories="Emilia Romagna - Cronaca" tags="Legge Elettorale;Marco Milanese;Oscar Luigi Scalfaro;Paolo Mieli;Parlamentari;PD;Piacenza;Porcellum;Referendum;Rosy Bindi;Silvio Berlusconi;Stefano Rodotà;Valerio Onida" fingerprint="ffeb0da5e046ee37">
  <main>
    <head rend="h3">Emilia Romagna - Cronaca</head>
    <head rend="h1">Bindi: “Paese malato”. Onida: “Nuova legge elettorale” (video)</head>
    <p>“Se pensiamo che questa sera qualcuno ha avuto il coraggio di chiamare <hi rend="#b">Marco Milanese </hi>per presenziare a una nota trasmissione televisiva, possiamo allora davvero capire in che gravi condizioni versa il nostro paese”. E’ una <hi rend="#b">Rosy Bindi</hi> amareggiata quella che si è presentata al <hi rend="#b">Festival del Diritto di Piacenza</hi> che aperto con il dibattito sui valori della costituzione e un’esclusiva intervista di <hi rend="#b">Stefano Rodotà</hi> a <hi rend="#b">Oscar Luigi Scalfaro</hi>.</p>
    <graphic src="https://img.youtube.com/vi/WmmgVt8Yp4Y/maxresdefault.jpg"/>
    <p>Una giornata passata in parlamento ad assistere al voto che ha salvato con l’immunità parlamentare il deputato Milanese e una serata a discutere sui valori costituzionali di un’Italia che zoppica sempre di più. E’ la credibilità quella che scuote oggi più di tutti un’opposizione italiana che deve presentarsi come alternativa credibile al<hi rend="#b"> governo Berlusconi</hi> e che rischia di perdere pezzi per strada, a partire dalla faccenda Penati.</p>
    <p>“Al termine della giornata di oggi”, ha affermato Rosy Bindi, “io personalmente e il Pd, possiamo uscire a testa alta di chi si è opposto al voto di salvataggio e che fin da subito ha chiarito le sue posizioni. E lo stesso vale per Penati, per il quale abbiamo utilizzato lo stesso peso e la stessa misura”.</p>
    <p>Un governo in ginocchio, stando alle parole della deputata Pd, al quale dà pochi mesi di vita: “Possiamo parlare di una vera e propria<hi rend="#b"> dittatura della maggioranza</hi> nel nostro Paese. Una maggioranza che è totalmente diversa da quella votata dai cittadini e che continua ad arroccarsi in Parlamento, fingendo una sicurezza che è solo un’illusione. La situazione è gravissima e ogni mattina io chiedo al Padre Eterno di tenermi la fronte per cercare di affrontare la giornata: ci pensate che si è festeggiato per una manovra finanziaria approvata in 5 giorni senza alcun tipo di discussione parlamentare o sociale tra le parti? Questa io fatico a chiamarla democrazia”.</p>
    <p>Tanti i temi affrontati nel corso della serata, grazie anche alle parole di <hi rend="#b">Oscar Luigi Scalfaro</hi> che ha sottolineato l’importanza di un parlamento vero e pulito perché il sistema costituzionale possa godere di buona salute. La corruzione dunque come la peste bubbonica che mina i principi fondanti dell’apparato politico italiano. “Quello che deve farci paura,” ha dichiarato il giudice costituzionale <hi rend="#b">Valerio Onida</hi>, “sono le manifestazioni di fronte al parlamento di questi giorni al grido di mandateli tutti a casa. Questo significa che il popolo non crede più non tanto nel <hi rend="#b">sistema elettorale</hi> o <hi rend="#b">in questo o quel politico</hi>, ma nel parlamento vero e proprio. Un sintomo gravissimo e ora come ora il nostro problema non dev’essere cambiare la carta costituzionale, ma dovremmo concentrarci sul sistema elettorale, che così com’è impedisce lo svolgersi di una vera e propria democrazia”.</p>
    <p>Cambiare il modo di accedere al Parlamento per renderlo più pulito e trasparente, questa una delle ricette emerse nel corso della serata. “Sono stati fatti tanti errori”, ha dichiarato Rosy Bindi, “e di sicuro credo che a questo punto sia importante: non tornare indietro. E’ giunto il momento di <hi rend="#b">fare passi avanti</hi>: io stessa ho firmato per il referendum che abolisce il Procellum e credo che potrebbe essere finalmente l’occasione per cambiare questa legge elettorale scandalosa”.</p>
    <p>Istituto della sfiducia costruttiva che permetta il formarsi di una nuova maggioranza in Parlamento, Presidente della Repubblica come autorità garante della <hi rend="#b">carta costituzionale e riduzione del numero dei parlamentari</hi>, perché si possa lavorare meglio e in modo più attivo: sono i punti fondamentali enunciati dalla democratica nel corso del dibattito e dai quali si vorrebbe ripartire. “Non pensiamo tanto a dimezzare i parlamentari,” ha aggiunto il giudice Onida, “ma raddoppiamo la loro qualità. C’è più o meno corruzione oggi rispetto ai terribili anni di tangentopoli? Difficile dirlo. Quello che senza dubbio dobbiamo combattere è l’innalzamento del livello di accettazione. Tutto può succedere e nessuno dice niente”.</p>
    <p>La domanda è venuta dal moderatore <hi rend="#b">Paolo Mieli</hi> che ha chiesto a Rosy Bindi come si è fatto a non accorgersi che la situazione tornava ai livelli di tangentopoli e del famoso 1992. “ Il problema,” ha dichiarato la Bindi, “è che si è affidata la riforma della politica alle cariche giudiziarie. Certo, sono state fondamentali, ma senza una riflessione seria da parte di noi, partiti e politici, una riflessione che sia aperta e trasparente, pubblica oserei dire, non potremo andare mai da nessuna parte”.</p>
    <p>
      <hi rend="#b">di Martina Castigliani e Massimo Paradiso</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>