<doc sitename="Il Fatto Quotidiano" title="&quot;In Questura la minorenne Ruby raccontò le avances di Berlusconi alla festa di Arcore&quot; - Il Fatto Quotidiano" author="RQuotidiano" date="2012-02-13" url="http://www.ilfattoquotidiano.it/2012/02/13/questura-minorenne-ruby-racconto-avances-berlusconi-alla-festa-arcore/190970/" hostname="ilfattoquotidiano.it" description="In Questura a Milano, l’allora minorenne Ruby raccontò di aver ricevuto “avances” da Silvio Berlusconi, e di averle respinte. Lo ha raccontato al processo in corso a Milano l’agente Ermes Caffaro, sentito come testimone. Le attenzioni di Berlusconi sarebbero state rivolte a Karima el Marough detta Ruby, durante una festa a Villa San Martino ad Arcore, …" categories="Giustizia" tags="Arcore;Lele Mora;Ruby;Silvio Berlusconi" fingerprint="f1eae66d317ef834">
  <main>
    <head rend="h1">“In Questura la minorenne Ruby raccontò <lb/>le avances di Berlusconi alla festa di Arcore”</head>
    <p><ref target="http://www.ilfattoquotidiano.it/wp-content/uploads/2011/07/small_110417-220837_to170411est_0495.jpg"/>In Questura a Milano, l’allora minorenne Ruby raccontò di aver ricevuto “avances” da <graphic src="http://www.ilfattoquotidiano.it/wp-content/uploads/2011/07/small_110417-220837_to170411est_0495.jpg" title="berlusconi ruby_interna"/></p>
    <p><hi rend="#b">Silvio Berlusconi</hi>, e di averle respinte. Lo ha raccontato al processo in corso a Milano l’agente</p>
    <p><hi rend="#b">Ermes Caffaro</hi>, sentito come testimone. Le attenzioni di Berlusconi sarebbero state rivolte a</p>
    <p><hi rend="#b">Karima el Marough detta Ruby</hi>, durante una festa a Villa San Martino ad Arcore, dove la giovane marocchina era stata accompagnata da</p>
    <p><hi rend="#b">Lele Mora</hi>. Alla fine avrebbe comunque ricevuto 15 mila euro.</p>
    <p>“Io volevo andar via – avrebbe detto la giovane marocchina al poliziotto – e Berlusconi si meravigliò”. Alla festa ci sarebbero stati, oltre a lei, “donne che si spogliavano” e questo l’avrebbe messa a disagio. La ragazza avrebbe anche detto al poliziotto che Mora sapeva che fosse minorenne, ma Berlusconi “probabilmente no”.</p>
    <p>Quanto alla famosa questione di Ruby “nipote di Mubarak”, la ragazza “mi disse che utilizzando questo escamotage, tramite Silvio Berlusconi avrebbe ottenuto i documenti”, ha ricordato ancora l’agente Caffaro.</p>
    <p>Il poliziotto ha confermato il clima di grande tensione che la vicenda aveva creato la notte tra il 27 e il 28 maggio 2010 in Questura, dove Ruby era arrivata per un’accusa di furto. “Ricordo per certo che il collega mi disse che gli avevo lasciato una gran rogna e che in Questura c’era stato un gran trambusto”. Un trambusto determinato da “telefonate e pressioni in merito alla minore, la quale a differenza di quanto era stato detto dal pm minorile era stata affidata a un’altra persona”, <hi rend="#b">Nicole Minetti</hi>. La telefonata di cui l’agente parla è quella della presidenza del Consiglio.</p>
    <p>Infatti il pm dei minori <hi rend="#b">Annamaria Fiorillo</hi> aveva ordinato ai funzionari di polizia che Ruby “venisse affidata a una comunità o, nel caso non ci fosse posto, che venisse trattenuta in Questura la notte”. Invece fu prelevata dalla consigliera regionale Minetti, su mandato di Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>