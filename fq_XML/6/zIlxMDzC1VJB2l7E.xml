<doc sitename="Il Fatto Quotidiano" title="Assisi, il sindaco non vuole le donne: &quot;C'ho provato, ma nessuna è all'altezza&quot; - Il Fatto Quotidiano" author="Sara Nicoli" date="2012-07-08" url="http://www.ilfattoquotidiano.it/2012/07/08/ad-assisi-lassessore-non-puo-essere-donna-sindaco-nessuna-era-allaltezza/287815/" hostname="ilfattoquotidiano.it" description="Ci sono molti modi per guadagnarsi la ribalta delle cronache e la “gloria” politica. E Claudio Ricci, sindaco della serafica Assisi, la terra santa di Chiara e Francesco, si è guadagnato in pochissimo tempo l’astio sincero di tutte le sue compaesane. E non solo. Vinte le elezioni, nel maggio 2011 sotto le bandiere di una …" categories="Passate parola" tags="Assisi;Silvio Berlusconi;Umbria" fingerprint="bfb0562b5ede4525">
  <main>
    <head rend="h1">Assisi, il sindaco non vuole le donne: “C’ho provato, ma nessuna è all’altezza”</head>
    <p>La giunta è senza donne e il pidiellino Claudio Ricci ha perso tutti i ricorsi presentati a Tar e Consiglio di Stato. Ma lui non si è arreso e ha fatto colloqui per "aspiranti assessore". Alla fine, però, ha spiegato di non averne trovate rispondenti "al criterio di immediata efficacia operativa"</p>
    <graphic src="https://st.ilfattoquotidiano.it/wp-content/uploads/2012/07/claudio-ricci-interna-nuova.jpg"/>
    <p>Ci sono molti modi per guadagnarsi la ribalta delle cronache e la “gloria” politica. E <hi rend="#b">Claudio Ricci</hi>, sindaco della serafica <hi rend="#b">Assisi</hi>, la terra santa di <hi rend="#b">Chiara</hi> e <hi rend="#b">Francesco</hi>, si è guadagnato in pochissimo tempo l’astio sincero di tutte le sue compaesane. E non solo. Vinte le elezioni, nel maggio 2011 sotto le bandiere di una coalizione <hi rend="#b">Pdl-Lega-Udc</hi>, Ricci ha pensato bene di formare la sua giunta in tempi rapidi. E ci ha messo dentro solo uomini. Di donne, Ricci non vuol sentir parlare. Né in politica, né – tantomeno – nel privato. Una <hi rend="#b">misoginia robusta</hi>, di quelle che non crollano neppure davanti alla necessità di garantire, almeno per buon senso, la rappresentanza di genere, le famose <hi rend="#b">“quote rosa”</hi>, nelle pubbliche amministrazioni.</p>
    <p>Celibe, senza figli, domicilio non conosciuto in città, Ricci è già finito sulle pagine dei giornali per quell’ordinanza che vieta, ad Assisi, di chiedere l’elemosina a 500 metri dai luoghi di culto. I concittadini, però, lo conoscono anche per un’altra sua singolare abitudine. Quella che lo porta, in piena notte, nella piazza centrale di Assisi dentro la macchina, a motore e fari accesi, a consultare freneticamente l’Ipad fino alle prime luci dell’alba. Ecco, Ricci è un personaggio un po’ così, che però punta in alto.</p>
    <p>Dopo la vittoria alle elezioni si è presentato a Palazzo Grazioli, al cospetto di <hi rend="#b">Berlusconi</hi>, chiedendogli un seggio in Parlamento o, meglio, la presidenza della Regione Umbria, ma il Cavaliere, dopo una prima occhiata fugace, l’ha liquidato in modo anche un po’ brusco: “Ma con quelle orecchie a sventola e senza capelli, ma dove vuoi andare mai?”. Delusione cocente per Ricci che, tuttavia, non si è perso d’animo e subito è partito alla formazione della <hi rend="#b">sua giunta nuova</hi> di zecca. Dove ha nominato <hi rend="#b">solo assessori maschi</hi>. Le associazioni femminili locali e quelle regionali legate ai partiti di opposizione hanno presentato ricorso al Tar che lo ha accolto, il 20 giugno del 2012, annullando tutti i decreti di nomina di vicesindaco e assessori perché lo statuto comunale (all’articolo 30, comma 2) prevede che il sindaco componga la sua giunta “assicurando di norma la presenza di ambo i sessi”.</p>
    <p>Insomma, Ricci sembrava definitivamente sconfitto. La sua nota idiosincrasia per l’altro sesso stavolta avrebbe dovuto trovare una compensazione. Ma anche qui, l’uomo ha annunciato l’intenzione di ricorrere al Consiglio di Stato. E poteva anche essere finita così, in attesa dell’appello. Invece no. Ricci ha consumato una sua personale vendetta. Costruita a tavolino in modo da risultare inattaccabile. Ha cominciato a fare colloqui per aspiranti “assessore” del comune: richiesti titoli di studio, competenza politica, alta managerialità, esperienza amministrativa. La selezione è avvenuta anche sulle candidate alle elezioni del 2011 che avevano ottenuto voti, ma Ricci non ne ha trovata neanche una “rispondente al <hi rend="#b">criterio fondante</hi> – si legge nel suo decreto del 2 luglio 2012 – dell’<hi rend="#b">immediata efficacia operativa</hi>”.</p>
    <p>Certo, il sindaco non ha voluto rendere pubbliche “le specifiche valutazioni” di ciascuna, ma l’esito non è stato comunque “positivo” . Quindi ha rinominato assessori quelli “azzerati” dalla sentenza del Tar: “Io ci ho provato – ha spiegato – ma <hi rend="#b">nessuna era davvero all’altezza</hi>”. Inutile chiedersi a quale altezza si riferisse il sindaco. Ma è da rilevare un dato che in tutta questa vicenda ha stupito anche gli osservatori più disincantati: i francescani hanno sposato in pieno la battaglia del sindaco. Il loro fondatore, ne siamo certi, avrebbe fatto l’esatto contrario.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>