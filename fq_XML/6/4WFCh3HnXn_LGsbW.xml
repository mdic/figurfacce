<doc sitename="Il Fatto Quotidiano" title="Ovazione per Travaglio alla festa di Fli (video) &quot;In Italia, sinistra e destra peggiori d'Europa&quot; - Il Fatto Quotidiano" author="Marco Zavagli" date="2011-09-10" url="http://www.ilfattoquotidiano.it/2011/09/10/ovazione-per-travaglio-alla-festa-di-fli-in-italia-sinistra-e-destra-peggiori-doccidente/156578/" hostname="ilfattoquotidiano.it" description="Pubblico delle grandi occasioni e applausi a scena aperta per Marco Travaglio che parla di destra, di sinistra, di legalità e di referendum." categories="Emilia Romagna" tags="Arturo Parisi;Bce;Destra;Europa;Festa della Versiliana;Gianfranco Fini;Marco Travaglio;Mirabello;Politica;Silvio Berlusconi;Unità dItalia;Versilia" fingerprint="b2825e0dbcfac94d">
  <main>
    <head rend="h1">Ovazione per Travaglio alla festa di Fli (video) <lb/> “In Italia, sinistra e destra peggiori d’Europa”</head>
    <p><ref target="http://www.ilfattoquotidiano.it/wp-content/uploads/2011/09/travaglio.jpg"/>Pubblico delle grandi occasioni e applausi a scena aperta per <graphic src="http://www.ilfattoquotidiano.it/wp-content/uploads/2011/09/travaglio.jpg" title="travaglio"/></p>
    <p><hi rend="#b">Marco Travaglio</hi>che parla di destra, di sinistra, di legalità e di referendum. Non siamo in Versilia, dove si celebra la festa de il Fatto quotidiano, ma a</p>
    <p><hi rend="#b">Mirabello</hi>. La festa è quella Tricolore di Futuro e libertà. Il vice direttore del Fatto è stato invitato come relatore per parlare di “Italia 150”.</p>
    <p>Con lui, assieme ai deputati finiani Gianfranco Paglia, Roberto Menia e <hi rend="#b">Fabio Granata</hi>, c’è anche <hi rend="#b">Arturo Parisi</hi>. L’ex ministro della Difesa è tra i promotori del comitato per il referendum che chiede l’abolizione del <hi rend="#b">“porcellum” </hi>e ha appena fatto la sua entrata a Mirabello accompagnando Paglia al banchetto delle firme. “Sono qui assieme agli amici di <hi rend="#b">Fli </hi>per condividere lo stesso obiettivo”, sorride il deputato Pd che, parlando del 150° dell’Unità, abbozza uno slogan che va oltre D’Azeglio: “l’<hi rend="#b">Italia</hi> è nostra madre ma anche nostra figlia; se prima si diceva fatta l’Italia dobbiamo fare gli italiani, ora direi che fatti gli italiani dobbiamo rifare l’Italia”.</p>
    <p>Poi la scena è tutta per Travaglio. A chi gli chiede come saranno, passati i primi 150, i prossimi anni si arma di sarcasmo: “speriamo che ci siano i prossimi 150 anni. Il <hi rend="#b">dubbio</hi> riguarda anche i prossimi 15 anni, perché il rischio che l’Italia diventi uno sportello della <hi rend="#b">Bce</hi> è concreto”. “In Europa – si fa serio – si dibatte se sia il caso di salvarci o di lasciarci al nostro destino. Credo che si sia persa un’occasione in questo centocinquantennale di ricordare come è stato possibile che si facesse l’unità d’Italia, cioè con degli uomini politici che si occupavano degli interessi generali anziché degli affari loro ed erano tutti di<hi rend="#b"> destra</hi> tra l’altro. E questo dovrebbe insegnare qualcosa alla destra attualmente al governo”.</p>
    <p>Qualche esempio? Partiamo con <hi rend="#b">Cavour</hi>, speculatore finanziario, che smise di giocare in Borsa quando diventò ministro e che quando il banchiere Rothschild gli regalò una tinca, rifiutò dopo aver saputo che era stata pescata in acque demaniali. Oppure <hi rend="#b">Ricasoli</hi>, produttore di Chianti, che chiese a La Nazione di omettere la parole chianti dalle cronache locali per non farsi pubblicità indiretta. Viene quindi <hi rend="#b">Quintino Sella</hi>, che vendette le sue aziende tessili nel biellese quando fu nominato ministro delle finanze per non cadere in conflitto di interessi.</p>
    <graphic src="https://img.youtube.com/vi/tAHRUPovJf0/maxresdefault.jpg"/>
    <p>Oggi invece in Italia “ci sono due grossi problemi: la sinistra peggiore dell’occidente e la destra peggiore dell’occidente. Così la democrazia non funziona. Avremmo bisogno di una destra e di una sinistra degne di questo nome”.</p>
    <p>Qual è allora, per mutuare il titolo della kermesse finiana, l’Italia in cui credere? “Parlare di destra o sinistra è un lusso che non ci si può permettere – è la risposta del giornalista -. Qui c’è l’onorevole Parisi che raccoglie firme per il referendum che coinvolge cittadini di destra e di sinistra schifati da una legge elettorale che regala ai segretari di partito tutto il potere di nominarsi i propri parlamentari di fiducia e penso che, in questo momento, il crinale per l’Italia sia proprio quello della questione della <hi rend="#b">legalità</hi>”.</p>
    <p>Non poteva mancare una stoccata al bersaglio preferito, <hi rend="#b">Berlusconi</hi>. “Quando ogni anno i governi snocciolano il rosario dei 130 miliardi sottratti dagli evasori al fisco, dei 150 miliardi di patrimoni <hi rend="#b">mafiosi</hi> non tassati e dei danni della corruzione pensiamo ancora se metterlo in quel posto agli studenti, ai pensionati o agli statali. D’altronde questo governo non può combattere l’<hi rend="#b">evasione fiscale</hi>, la mafia e la corruzione visto che ha un presidente del consiglio coinvolto in indagini per evasione, mafia e corruzione”. Applausi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>