<doc sitename="Il Fatto Quotidiano" title="Berlusconi: &quot;Libererò l'Italia dai giudici&quot; - Il Fatto Quotidiano" author="RQuotidiano" date="2011-04-13" url="http://www.ilfattoquotidiano.it/2011/04/13/belrusconi-liberero-litalia-dai-giudici/104110/" hostname="ilfattoquotidiano.it" description="“La mia missione è quella di liberare l’Italia dai giudici”. Così Silvio Berlusconi ha spiegato il suo mandato ai giornalisti stranieri incontrati ieri a cena all’Hotel Parco dei Principi di Roma. “Se non capite che in Italia c’è una guerra con la magistratura, significa che non avete capito nulla di questo Paese” ha ammonito i …" categories="Politica" tags="Politica;Silvio Berlusconi" fingerprint="fda49835e80a2637">
  <main>
    <head rend="h1">Berlusconi: “Libererò l’Italia dai giudici”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110411-111433_mi110411cro_0012.jpg">
        <graphic decoding="async" class="size-full wp-image-104209" title="tribunale_berlusconi_interna" src="http://www.ilfattoquotidiano.it/wp-content/uploads/2011/04/small_110411-111433_mi110411cro_0012.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110411-111433_mi110411cro_0012.jpg" title="tribunale_berlusconi_interna"/>
    <p>“La mia missione è quella di liberare l’Italia dai giudici”. Così <hi rend="#b">Silvio Berlusconi</hi> ha spiegato il suo mandato ai giornalisti stranieri incontrati ieri a cena all’Hotel Parco dei Principi di Roma. “Se non capite che in Italia c’è una guerra con la magistratura, significa che non avete capito nulla di questo Paese” ha ammonito i corrispondenti il presidente del Consiglio.</p>
    <p>Durante la chiacchierata, Berlusconi ha usato ancora le parole<hi rend="#b"> “cancro” </hi>e <hi rend="#b">“metastasi” </hi>per riferirsi al lavoro dei pubblici ministeri, soprattutto per quanto riguarda i suoi quattro processi in corso. “Sono innocente, le accuse contro di me sono assurde e infondate – ha continuato il presidente -. Per questo ho paura dei giudici e di quello che vogliono fare, vogliono farmi cadere e rovinare le mie aziende, stanno cercando di sovvertire il voto popolare”. Berlusconi è preoccupato soprattutto dal comportamento dei giudici di Milano che, sostiene, si accaniscono contro di lui dal 1994. Il premier prende ad esempio il <hi rend="#b">‘caso Ruby’</hi> in cui è imputato solo per “aver aiutato una ragazza in difficoltà”.</p>
    <p>E se nella maggioranza c’è stato qualche momento di tensione, la colpa secondo Berlusconi è dell’opposizione, “che non si è ancora liberata dell’ideologia comunista e non accetta il confronto, ma vede in me solo un nemico”.</p>
    <p><hi rend="#b">Un’emergenza democratica</hi>, secondo il Cavaliere, da risolvere in fretta con la riforma della giustizia e dell’assetto costituzionale. Fino a quel momento, il premier ha assicurato che non abbandonerà la politica. Anche se ci ha pensato. Sarebbe stata la crisi libica e la difficile scelta di partecipare alle operazioni militari ad aver fatto vacillare il premier. La causa: il suo rapporto con il leader libico <hi rend="#b">Muammar Gheddafi</hi>, su cui ha pesato – ha spiegato Belrusconi – il passato coloniale dell’Italia. La visione delle foto del periodo dell’occupazione italiana in Libia avrebbe indotto il presidente a pensare di dimettersi, piuttosto che ripetere gli errori del passato.</p>
    <p>Ma adesso che la crisi è passata, Berlusconi pensa ai successori: <hi rend="#b">Gianni Letta</hi> dopo <hi rend="#b">Giorgio Napolitano </hi>alla presidenza della Repubblica e <hi rend="#b">Angelino Alfano</hi> come futura guida del Pdl.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>