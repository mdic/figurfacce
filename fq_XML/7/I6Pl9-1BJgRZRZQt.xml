<doc sitename="Il Fatto Quotidiano" title="Redditi dei parlamentari, B in un anno raddoppia - Il Fatto Quotidiano" author="RQuotidiano" date="2011-03-28" url="http://www.ilfattoquotidiano.it/2011/03/28/redditi-dei-parlamentari-b-in-un-anno-raddoppia/100587/" hostname="ilfattoquotidiano.it" description="Non solo si conferma il più ricco tra i politici, ma in un anno ha quasi raddoppiato il proprio reddito. Il presidente del Consiglio ha dichiarato 40.897.004 euro rispetto ai 23.057.981 dell’anno precedente. A leggere le dichiarazioni patrimoniali dei deputati relative al 2009, oggi consultabili a Montecitorio, le possibili “classifiche” sono infinite. Tra i presidenti …" categories="Politica" tags="Daniela Santanchè;Guido Bertolaso;Ignazio La Russa;Niccolò Ghedini;Piero Longo;Renato Schifani;Roberto Calderoli;Roberto Maroni;Silvio Berlusconi" fingerprint="8fea312ae88f1027">
  <main>
    <head rend="h1">Redditi dei parlamentari, <lb/> B in un anno raddoppia</head>
    <p><ref target="http://www.ilfattoquotidiano.it/wp-content/uploads/2011/03/berlusconi_dito20suR375.jpg"/>Non solo si conferma il più ricco tra i politici, ma in un anno ha quasi raddoppiato il proprio reddito. Il presidente del Consiglio ha dichiarato 40.897.004 euro rispetto ai 23.057.981 dell’anno precedente. A leggere le dichiarazioni patrimoniali dei deputati relative al 2009, oggi consultabili a Montecitorio, le possibili “classifiche” sono infinite. Tra i presidenti dei due rami del parlamento,<graphic src="http://www.ilfattoquotidiano.it/wp-content/uploads/2011/03/berlusconi_dito20suR375.jpg" title="berlusconi_interna"/></p>
    <p><hi rend="#b">Gianfranco Fini</hi>e Renato Schifani, è il secondo ad avere un reddito superiore. La seconda carica dello Stato ha dichiarato 229.918 euro contro gli 186.563 euro della terza carica. Mentre tra gli avvocati difensori del premier</p>
    <p><hi rend="#b">Niccolò Ghedini</hi>e</p>
    <p><hi rend="#b">Piero Longo</hi>, è il titolare del “mavalà” a vincere dichiarando 1.297.118 euro contro i 530.847 di Longo. Balza all’occhio, fra l’altro, la posizione del ministro dell’Economia.</p>
    <p><hi rend="#b">Giulio Tremonti</hi>ha dichiarato redditi pari a 301.918 euro, in netto aumento rispetto all’anno precedente quando, grazie a una serie di detrazioni fiscali, aveva denunciato 39.672 euro.</p>
    <p>Stupiscono anche i redditi dei non eletti <hi rend="#b">Guido Bertolaso</hi> e <hi rend="#b">Daniela Santanché</hi>. L’ex sottosegretario alla presidenza del Consiglio con delega alla Protezione Civile ha dichiarato un reddito imponibile di 860.195 euro. Santanché, invece, 642.517 euro.</p>
    <p>Paperon de Paperoni <hi rend="#b">Silvio Berlusconi</hi> nelle dichiarazioni dei redditi figura come “separato”, non risultano nuovi acquisti di auto, barche o di partecipazioni in società. Ha venduto una comproprietà al 50% di un appartamento a Milano. Tra i beni immobili a lui intestati risultano due appartamenti in uso abitazione a Milano, due box e altri tre appartamenti nella stessa città, dove ha in comproprietà anche altri due immobili. Inoltre è iscritto nella dichiarazione dei redditi un immobile nel Comune di Lesa, in provincia di Novara. Compaiono le proprietà nell’isola di Antigua: un terreno, un immobile e un altro terreno acquistato il 13 marzo 2009. Infine, tre depositi di gestione patrimoniale presso la banca popolare di Sondrio, il Monte dei Paschi di Siena e la Banca Arner Italia spa.</p>
    <p>Escluso il premier, il più ricco in Consiglio dei ministri è il titolare della Difesa, <hi rend="#b">Ignazio La Russa</hi>, che nel 2010 ha dichiarato un reddito imponibile per il 2009 di 374.461 euro. La Russa tiene dietro anche il ministro dell’Economia Giulio Tremonti, con i suoi 301.918 euro. E’ testa a testa, poi, tra Tremonti e<hi rend="#b"> Renato Brunetta</hi>, che dichiara 300.894 euro. Mentre il più “povero” tra i ministri è il veneto <hi rend="#b">Giancarlo Galan</hi>, con i suoi 149.938 euro. Tra le curiosità, si segnala il Guardasigilli Angelino Alfano, che dichiara 168.318 euro e allega la dichiarazione dei redditi della moglie, Tiziana Miceli, che guadagna più di lui, con i suoi 229.074 euro. Il primo dei leghisti è Roberto Calderoli, solo tredicesimo con 174.850 euro.</p>
    <p>La classifica dei ministri, dunque, in ordine decrescente, vede dopo La Russa, Tremonti e Brunetta, il titolare della Sanità, Ferruccio Fazio (256.811 euro), seguito da<hi rend="#b"> Franco Frattini</hi> (237.219 euro), il neoministro <hi rend="#b">Francesco Saverio Romano</hi> (236.295 euro) e Stefania Prestigiacomo (222.911 euro).</p>
    <p>Sotto la soglia dei 200 mila, tutti gli altri ministri. A partire da <hi rend="#b">Sandro Bondi</hi>, che però da una settimana ha lasciato la carica (dichiara 184.591 euro). Seguono Altero Matteoli (183.648 euro), Raffaele Fitto (179.787 euro), <hi rend="#b">Mariastella Gelmini </hi>(176.981 euro), Roberto Calderoli (174.850 euro), <hi rend="#b">Michela Vittoria Brambilla</hi> (173.818 euro), Maurizio Sacconi (172.394 euro), Gianfranco Rotondi (172.061 euro).</p>
    <p>Nella metà bassa della classifica il ministro dell’Interno Roberto Maroni (170.711 euro), seguito da Elio Vito (169.432 euro), Angelino Alfano (168.318 euro), Umberto Bossi (167.957 euro), Giorgia Meloni (165.941 euro), Mara Carfagna, che risulta dunque essere la più “povera” tra le ministre (165.849 euro). Chiudono la classifica il vice ministro leghista<hi rend="#b"> Roberto Castelli</hi> (164.358 euro), il ministro dello Sviluppo Economico Paolo Romani (161.911 euro) e il neoministro della Cultura Giancarlo Galan (149.938 euro).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>