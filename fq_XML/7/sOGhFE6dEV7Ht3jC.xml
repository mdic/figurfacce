<doc sitename="Il Fatto Quotidiano" title="A Verona si studia &quot;la filosofia di Berlusconi&quot; - Il Fatto Quotidiano" author="Paolo Hutter" date="2011-02-21" url="http://www.ilfattoquotidiano.it/2011/02/21/a-verona-si-studia-la-filosofia-di-berlusconi/93271/" hostname="ilfattoquotidiano.it" description="“La filosofia di Berlusconi”, una raccolta di brevi saggi pensati e scritti quasi tutti da docenti dell’Università di Verona, ha provocato un piccolo putiferio nella città veneta. Gli studenti del Pdl, e a seguire altri esponenti del centrodestra veronese, hanno sparato a zero contro l’iniziativa, accusando i professori di faziosità e di essere venuti meno …" categories="Cultura" tags="Patrizia D’Addario;Ruby;Silvio Berlusconi" fingerprint="e8c152547aae8125">
  <main>
    <p>“La filosofia di Berlusconi”, una raccolta di brevi saggi pensati e scritti quasi tutti da docenti dell’Università di Verona, ha provocato un piccolo putiferio nella città veneta. Gli studenti del Pdl, e a seguire altri esponenti del centrodestra veronese, hanno sparato a zero contro l’iniziativa, accusando i professori di faziosità e di essere venuti meno al loro ruolo di imparzialità. La campagna ha messo addirittura sulla difensiva l’<hi rend="#b">Ateneo di Verona</hi>, che pure non è promotore del libro, che ha rinunciato a ospitare la presentazione del libro.</p>
    <p>“Non è un libro scritto al volo per uscire in mezzo allo scandalo Ruby, anche se di fatto è questo che è successo” spiega <hi rend="#b">Lorenzo Bernini</hi>, uno dei giovani studiosi di filosofia autori della raccolta. “L’idea è nata tra i corridoi del Dipartimento di Filosofia, discutendo delle <hi rend="#b">implicazioni degli scandali Noemi e D’Addario</hi>. L’insieme dei testi non si occupa solo delle questioni sessuali, ci accomuna lo sforzo di andare al di là delle ricostruzioni storico giornalistiche o delle considerazioni sociologiche. Anche il ‘Corpo del Capo’ di <hi rend="#b">Belpoliti</hi>, si sofferma più sul piano della comunicazione e dell’immagine. Mancavano prese di posizione di filosofia politica o di filosofia in genere”.</p>
    <p>
      <hi rend="#b"> Avete scoperto quali pensatori hanno ispirato Silvio Berlusconi?</hi>
    </p>
    <p>“Ma no. Non credo proprio che Berlusconi si ispiri a pensatori o filosofi. Ha solo fatto finta di curare una edizione di Elogio della Follia di <hi rend="#b">Erasmo da Rotterdam</hi>, firmando la prefazione, e regalando le copie ai dipendenti Fininvest. No, per filosofia intendiamo analizzare i suoi gesti e le dichiarazioni con un taglio filosofico, cercare di interpretare il senso del fenomeno. Uno dei modi possibili di definire la filosofia è: il pensiero che si interroga sull’orientamento degli esseri umani nel mondo”.</p>
    <p>
      <hi rend="#b">E il punto chiave delle vostre riflessioni sono le questioni di genere e l’etica sessuale?</hi>
    </p>
    <p>“Non solo, anche se come dicevo siamo partiti dalle vicende Noemi e D’Addario, di cui abbiamo tenuto conto con molto rigore, indicando scrupolosamente le fonti nelle numerose note. Abbiamo il testo del curatore <hi rend="#b">Carlo Chiurco</hi> che legge il berlusconismo come esito del nichilismo compiuto, Gianluca Sciolla che analizza il concetto di ‘osceno’, <hi rend="#b">Italo Sciuto </hi>su ‘La miseria del cattolicesimo’ sulle ragioni, più politiche che filosofiche, per cui la Chiesa ha di fatto per molti anni sostenuto Berlusconi”.</p>
    <p>
      <hi rend="#b">Stigmatizzate il comportamento di Berlusconi?</hi>
    </p>
    <p>“Nel mio testo parlo di catastrofe della virilità e catastrofe della democrazia. Ho un curriculum di queer theories e studi di genere, la mia è tutt’altro che un’ispirazione moralista. Il problema è che questi ‘scandali sessuali’ sono la cifra di un potere tirannico e corrotto che si ritiene al di sopra dell’etica e del diritto. Nel berlusconismo il leader stabilisce con il suo pubblico un doppio legame. Da un lato difende la coppia tradizionale partecipando al family day e perseguita le prostitute di strada col decreto sicurezza. Dall’altro seduce il suo pubblico mostrandosi al di sopra delle convenzioni, incarnando un sogno segreto di trasgressione. Quanto è mancata durante gli scandali sessuali di Berlusconi ma anche di <hi rend="#b">Marrazzo </hi>una voce come quella di <hi rend="#b">Fabrizio De André</hi>. Che anziché negare o chiedere perdono al Papa aveva il coraggio di cantare la sua passione per le prostitute. Tutto il berlusconismo invece si fonda su una comunicazione a doppio legame in cui il carisma del capo risiede proprio nel suo apparire al di sopra delle leggi che dovrebbero valere per gli altri”.</p>
    <p>
      <hi rend="#b">E la questione del piacere come si pone?</hi>
    </p>
    <p>“Scriviamo che Berlusconi ha finito per incarnare l’imperativo di godimento – che è innanzitutto godimento per la trasgressione – caratteristico delle società avanzate di cui parlano anche autori come Zizek e, in Italia, Recalcati e <hi rend="#b">Dominjianni</hi>. Per quanto riguarda la Dominjianni i suoi interventi sul ruolo delle donne nel sistema di potere berlusconiano sono stati preziosi.”</p>
    <p>
      <hi rend="#b"> Il caso di Ruby ti farebbe scrivere qualcosa di diverso?</hi>
    </p>
    <p>“No, in generale Ruby ha soltanto reso più esplicito e facilmente decifrabile ciò che si poteva già cogliere prima. Vorrei solo aggiungere che la discussione e l’indignazione si sono incentrate sui due probabili reati. Ma c’era da indignarsi anche prima, per una rappresentazione della sessualità che svilisce tutti, per lo scambio sesso-potere-denaro-lavoro, per le candidature di ragazze immagine nelle liste politiche”.</p>
  </main>
  <comments/>
</doc>