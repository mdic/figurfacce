<doc sitename="Il Fatto Quotidiano" title="Tedesco: &quot;Io perseguitato dai giudici. Ora capisco Berlusconi&quot;. Poi la smentita - Il Fatto Quotidiano" author="RQuotidiano" date="2011-04-07" url="http://www.ilfattoquotidiano.it/2011/04/07/tedesco-io-perseguitato-dai-giudici-ora-capisco-berlusconi/102763/" hostname="ilfattoquotidiano.it" description="”Io sono innocente, la mia è una vicenda kafkiana. Io sono capacissimo di andare in Aula e chiedere al mio partito, che è il Pd, di essere arrestato! Capito? Sono io che glielo chiedo!” In una intervista al Corriere della Sera, il senatore del Pd, Alberto Tedesco, dice di sentirsi “perseguitato dai giudici” e di …" categories="Giustizia" tags="Alberto Tedesco;Giunta per le autorizzazioni a procedere;Silvio Berlusconi" fingerprint="ffbbd0e1fdd06225">
  <main>
    <head rend="h1">Tedesco: “Io perseguitato dai giudici. Ora capisco Berlusconi”. Poi la smentita</head>
    <p>
      <ref target="http://www.ilfattoquotidiano.it/wp-content/uploads/2011/04/small_110318-161842_to180311pol_0135.jpg">
        <graphic decoding="async" class="size-full wp-image-103080 " title="Tedesco_Follini_interna" src="http://www.ilfattoquotidiano.it/wp-content/uploads/2011/04/small_110318-161842_to180311pol_0135.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110318-161842_to180311pol_0135.jpg" title="Tedesco_Follini_interna"/>
    <p>”Io sono innocente, la mia è una vicenda kafkiana. Io sono capacissimo di andare in Aula e chiedere al mio partito, che è il Pd, di essere arrestato! Capito? Sono io che glielo chiedo!” In una intervista al <hi rend="#i">Corriere della Sera</hi>, il senatore del Pd, <hi rend="#b">Alberto Tedesco</hi>, dice di sentirsi “perseguitato dai giudici” e di comprendere lo stato d’animo del premier: “Ora – afferma – capisco Berlusconi!”.</p>
    <p>Poi si sofferma sul suo partito, diviso sulla sua vicenda, anche se ha bocciato la relazione sul no all’arresto: “Dovrei stupirmi? Sa, intanto il mio partito, in questo preciso momento politico, invischiato com’è nella partita giudiziaria con il Cavaliere, non è in condizioni di mettersi contro la magistratura e poi io lo conoscevo il ragionamento del mio collega senatore <hi rend="#b">Felice Casson</hi>, non casualmente ex pm di Venezia”. “Lui diceva – prosegue Tedesco – poiché non c’è persecuzione, nei confronti di Tedesco, devono essere i magistrati di Bari a decidere”. Un ragionamento, questo, che a Tedesco pare “un tantino troppo formale”.</p>
    <p>In mattinata Tedesco ha smentito le parole riportate dal <hi rend="#i">Corriere della Sera</hi>: “Un’intervista totalmente stravolta – ha puntualizzato – e mi dispiace che il primo giornale in Italia faccia questo. Non ho mai detto di capire Berlusconi, ma l’esatto contrario, cioè che Berlusconi scappa dai processi e io invece lo sto invocando per dimostrare la mia innocenza”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>