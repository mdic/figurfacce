<doc sitename="Il Fatto Quotidiano" title="E il premier generoso disse: &quot;Non mi faccio carico di casi individuali&quot; - Il Fatto Quotidiano" author="Vincenzo Iurillo" date="2011-01-19" url="http://www.ilfattoquotidiano.it/2011/01/19/e-il-premier-generoso-disse-non-mi-faccio-carico-di-casi-individuali/87226/" hostname="ilfattoquotidiano.it" description="Nel suo ultimo videomessaggio ai promotori della Libertà, Berlusconi afferma che i soldi elargiti con generosità a giovani e avvenenti fanciulle sono solo un aiuto senza secondi fini per ragazze in difficoltà. Il ritornello è noto e lo ripetono incessantemente in questi giorni tutte le persone più vicine al premier. Ultima in ordine di tempo …" categories="Cronaca" tags="Napoli;Sabina Began;Silvio Berlusconi" fingerprint="b1999529604b6611">
  <main>
    <head rend="h1">E il premier generoso disse: “Non mi faccio carico di casi individuali”</head>
    <p><ref target="http://www.ilfattoquotidiano.it/wp-content/uploads/2011/01/lettera1.jpg"/>Nel suo ultimo videomessaggio ai <graphic src="http://www.ilfattoquotidiano.it/wp-content/uploads/2011/01/lettera1.jpg" title="lettera1"/></p>
    <p><hi rend="#b">promotori della Libertà</hi>, Berlusconi afferma che i soldi elargiti con generosità a giovani e avvenenti fanciulle sono solo un aiuto senza secondi fini per ragazze in difficoltà. Il ritornello è noto e lo ripetono incessantemente in questi giorni tutte le persone più vicine al premier. Ultima in ordine di tempo</p>
    <p>
      <hi rend="#b">Sabina</hi>
    </p>
    <p><hi rend="#b">Began</hi>, “ape regina” delle feste</p>
    <p><hi rend="#i">chez</hi>Berlusconi. Qualcuno ci crede. Qualcun altro no. Sicuramente non ci crede la 36enne napoletana del quartiere di Pianura</p>
    <p><hi rend="#b">Maria Rosaria D’Angelo</hi>. Vedova da tre anni, con tre figli, di cui due con problemi di salute, la signora D’Angelo vive in un tugurio di periferia talmente umido che gli armadi non riescono a proteggere i vestiti dall’acqua, non ha lavoro e sbarca il lunario pulendo le abitazioni di qualche parente.</p>
    <p>Nei mesi scorsi – come riferisce <hi rend="#i">il Corriere del Mezzogiorno </hi>– la D’Angelo ha scritto cinque lettere a Silvio Berlusconi esponendole il suo stato e chiedendo una mano per trovare un impiego che le consentisse di vivere e mantenere dignitosamente la sua famiglia. Berlusconi le ha risposto attraverso il parlamentare <hi rend="#b">Valentino</hi><hi rend="#b">Valentini</hi>. In altri tempi, la risposta in sè sarebbe già un traguardo. Ma non quando il premier, e tutti attorno a lui, dicono di non riuscire a trattenere la propria generosità. Del resto, il contenuto della lettera di Palazzo Chigi è molto lontano dall’immagine creata da Began – “Berlusconi ama aiutare tutti. In Thailandia, per esempio, ha fatto scuole e orfanotrofi. Io potrei portare tutta la lista per dimostrare che non ha aiutato solo le ragazze” – il premier, per bocca di Valentini si è limitato a dire: “Il presidente del Consiglio non può occuparsi di situazioni personali”. Segue invito a rivolgersi ai servizi sociali.</p>
    <p>
      <ref target="http://www.ilfattoquotidiano.it/wp-content/uploads/2011/01/lettera.jpg">Scarica la risposta della presidenza del Consiglio</ref>
    </p>
    <p>
      <hi rend="#b">Signora D’Angelo, eppure lei credeva in Berlusconi.</hi>
    </p>
    <p>“Sì, quando veniva a Napoli diceva che avrebbe aiutato questa città e i quartieri più poveri. Io l’ho anche votato. L’ho sempre votato”.</p>
    <p>
      <hi rend="#b">Ed ora non gli crede più.</hi>
    </p>
    <p>“No, non gli credo. E’ un bugiardo, aiuta solo se stesso. Se davvero dice di volere dare a una mano alle ragazze in difficoltà, perché per me che ho davvero bisogno non ha fatto niente? Gli ho scritto tante volte, e non gli chiedevo soldi, ma solo la possibilità di avere un lavoro. E nelle lettere gli ho parlato di mio figlio più piccolo. Ha 4 anni e un soffio al cuore. La notte arriva a dire che vuole morire perché gli manca il papà e vuole riabbracciarlo in Paradiso… Io vorrei distrarlo, portarlo al cinema, all’Edelandia (il parco giochi a pagamento di Napoli, ndr) ma come faccio? Non posso permettermelo”.</p>
    <p>
      <hi rend="#b">E gli altri suoi figli?</hi>
    </p>
    <p>“Il figlio grande ha 18 anni ed è disoccupato, soffre di ansia, giocava a calcio ma da quando ha perso il padre, che aveva solo 42 anni, ha smesso. Poi ho una ragazza di 15 anni, studentessa, che ha un prolasso alla valvola mitralica”.</p>
    <p>
      <hi rend="#b">Riuscite ad andare avanti?</hi>
    </p>
    <p>“Prima avevo il reddito di cittadinanza, 350 euro al mese. Mi hanno tolto anche questo. L’ho pure scritto a Berlusconi”.</p>
    <p>
      <hi rend="#b">Perché si è rivolta al premier e non ad altre istituzioni?</hi>
    </p>
    <p>“Gliel’ho detto, credevo in lui, sapevo che era così generoso… Comunque ho scritto anche al Cardinale Crescenzio Sepe”.</p>
    <p>
      <hi rend="#b">Le ha risposto?</hi>
    </p>
    <p>“Sì. Ha detto che può aiutarmi attraverso la preghiera”.</p>
    <p>
      <hi rend="#b">Forse se lei fosse una soubrette di quelle invitate a cena ad Arcore e non una disoccupata di Napoli, da Berlusconi qualche aiuto lo avrebbe ricevuto.</hi>
    </p>
    <p>“Quando vedo e sento certe cose mi mordo le mani… Ma io non vivo e non voglio vivere di questo pane. Le dirò: ho avuto proposte di altro tipo, non mi faccia specificare quali… ma io voglio vivere di un lavoro onesto ed è per questo che ho provato a contattare Berlusconi, se avessi potuto guadagnare soldi in altro modo mica gli avrei scritto… ”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>