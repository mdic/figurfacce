<doc sitename="Il Fatto Quotidiano" title="Fini contro la prassi per fare la storia - Il Fatto Quotidiano" author="RQuotidiano" date="2010-12-13" url="http://www.ilfattoquotidiano.it/2010/12/13/fini-contro-la-prassi-per-fare-la-storia/81728/" hostname="ilfattoquotidiano.it" description="Domani probabilmente Silvio Berlusconi otterrà la fiducia, per uno o due voti, grazie a una quindicina di deputati comprati a prezzo modico e a tre deputate partorienti. Fiducia a termine, destinata a durare solo finché il governo non lascerà le Camere per tornare ad asserragliarsi nel Palazzo. Poi provvederà Umberto Bossi a staccare la spina, …" categories="Politica" tags="Fiducia;Gianfranco Fini;Governo;Silvio Berlusconi" fingerprint="aac7323a75194179">
  <main>
    <head rend="h1">Fini contro la prassi per fare la storia</head>
    <p><ref target="http://www.ilfattoquotidiano.it/wp-content/uploads/2010/12/fini-berlusconi-scontro9.jpg"/>Domani probabilmente Silvio <graphic src="http://www.ilfattoquotidiano.it/wp-content/uploads/2010/12/fini-berlusconi-scontro9.jpg" title="fini-berlusconi-scontro9"/></p>
    <p><hi rend="#b">Berlusconi</hi>otterrà la fiducia, per uno o due voti, grazie a una quindicina di deputati</p>
    <p><hi rend="#b">comprati</hi>a prezzo modico e a tre deputate</p>
    <p><hi rend="#b">partorienti</hi>. Fiducia a termine, destinata a durare solo finché il governo non lascerà le Camere per tornare ad asserragliarsi nel Palazzo. Poi provvederà Umberto</p>
    <p><hi rend="#b">Bossi</hi>a staccare la spina, mandandoci alle elezioni anticipate.</p>
    <p>L’esecutivo del “miglior premier degli ultimi 150 anni” è infatti morto da un pezzo. E sarebbe già sepolto se <hi rend="#b">Fini</hi> non si fosse fatto convincere, per un eccesso di responsabilità istituzionale, dal capo dello Stato che un mese fa gli chiese di rinviare il voto sulla mozione di sfiducia alla Camera al <hi rend="#b">14</hi><hi rend="#b">dicembre</hi>, dando così il tempo al Presidente del Consiglio di indire l’<hi rend="#b">asta</hi> per gli onorevoli mancanti.</p>
    <p>Ma forse è meglio così: la tragicomica e corrotta sfiducia di domani è una buona occasione, forse l’ultima, per indurre mezza Italia a riflettere su se stessa.</p>
    <p>Come hanno potuto milioni di cittadini votare per uno come Berlusconi, quand’era chiaro fin dall’inizio che lui era sceso in campo solo per farsi gli affari suoi? Come hanno potuto interi plotoni di giornalisti e intellettuali spacciarlo per il campione della “rivoluzione liberale”, mentre lui brigava notte e giorno, nelle ore lasciate libere dalle ragazze a pagamento, per scampare ai suoi processi e arraffare milioni? Come ha potuto l’opposizione, salvo rare eccezioni, glissare sul conflitto d’interessi che, proprio in questi giorni, ha esplicato la sua geometrica potenza con l’intero gruppo <hi rend="#b">Mediaset</hi> impegnato a offrire carote ai consenzienti e a minacciare bastoni ai dissenzienti?</p>
    <p>Sabato, durante la manifestazione del Pd, nessuno ha osato ricordare la verità: e cioè che il premier è abbarbicato disperatamente non al governo, ma all’annesso legittimo impedimento per sfuggire ai tribunali e alla giustizia. Così, sia pure con sedici anni di ritardo, l’ha dovuto fare Fini.</p>
    <p>Domani Fini, da presidente della Camera, sarà costretto ad astenersi come vuole la prassi. Ma, se il pannello luminoso di Montecitorio segnasse il pareggio, Fini deve pensare una cosa. Una possibilità ancora ce l’ha. <hi rend="#b">Quella di dimettersi e votare contro il premier. Perderebbe la poltrona, certo. Ma con la sua sfiducia farebbe davvero la storia.</hi></p>
    <p>
      <hi rend="#b">Peter Gomez e Marco Travaglio</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>