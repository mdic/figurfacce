<doc sitename="Il Fatto Quotidiano" title="Federalismo, Chiamparino: &quot;Governo debole, riforma non arriverà in porto&quot; - Il Fatto Quotidiano" author="RQuotidiano" date="2011-02-17" url="http://www.ilfattoquotidiano.it/2011/02/17/federalismo-chiamparino-governo-debole-non-arrivera-in-porto/92602/" hostname="ilfattoquotidiano.it" description="“Il processo del federalismo è lungo e complesso. L’attuale maggioranza è precaria per arrivare a un risultato virtuoso per il paese”. Sergio Chiamparino, presidente dell’Anci, esprime la propria sfiducia nell’azione dell’esecutivo. E se il federalismo non andrà in porto per la debolezza dell’attuale governo, anche il milleproroghe mostra i limiti di Palazzo Chigi. Il provvedimento …" categories="Politica" tags="Decreto Milleproroghe;Federalismo;Lega;Luca Zaia;Sergio Chiamparino;Silvio Berlusconi" fingerprint="7cfcb774b6021320">
  <main>
    <head rend="h1">Federalismo, Chiamparino: “Governo debole, riforma non arriverà in porto”</head>
    <p>“Il processo del federalismo è lungo e complesso. L’attuale maggioranza è precaria per arrivare a un risultato virtuoso per il paese”. <hi rend="#b">Sergio Chiamparino</hi>, presidente dell’Anci, esprime la propria sfiducia nell’azione dell’esecutivo. E se il federalismo non andrà in porto per la debolezza dell’attuale governo, anche il milleproroghe mostra i limiti di Palazzo Chigi.</p>
    <p>Il provvedimento “che riguarda un pò tutto è segno di un governo poco virtuoso”, ha detto. Per Chiamparino, il milleproroghe “è una specie di tram su cui si fa salire quello che non si è riusciti a far salire prima”. E’ comunque un provvedimento per alcuni aspetti “vantaggioso”, come per esempio la riduzione del tetto all’indebitamento, “ma ci stanno le tasse. “Quello che mi sembra più criticabile – ha concluso il presidente dell’Anci – è questo metodo per cui si arriva al 31 dicembre e poi si slitta ancora. E’ segno di un metodo del governo poco virtuoso”.</p>
    <p>Il governatore del Veneto, <hi rend="#b">Luca Zaia</hi>, si dice invece certo che la riforma sarà realizzata. ”Siamo al governo per fare il federalismo e lo porteremo a casa. La base della Lega Nord è giustamente attenta a quel che accade e sa che noi siamo al governo per portare a casa il federalismo. Non direi che si debba parlare di elezioni, i numeri ci sono, si va avanti”, ha detto Zaia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>