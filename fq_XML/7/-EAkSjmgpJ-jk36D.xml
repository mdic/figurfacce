<doc sitename="Il Fatto Quotidiano" title="Claudio Lippi: &quot;Silvio Berlusconi? Lo supplicai di non entrare in politica. Ho pagato cara la scelta di lasciare Buona Domenica, da allora non lavoro più in tv&quot; - Il Fatto Quotidiano" author="F Q" date="2022-05-27" url="https://www.ilfattoquotidiano.it/2022/05/27/claudio-lippi-silvio-berlusconi-lo-supplicai-di-non-entrare-in-politica-ho-pagato-cara-la-scelta-di-lasciare-buona-domenica-da-allora-non-lavoro-piu-in-tv/6606809/" hostname="ilfattoquotidiano.it" description="LE CONFESSIONI DI CLAUDIO LIPPI &quot;Silvio Berlusconi? Lo supplicai di non entrare in politica. Ho pagato cara la scelta di lasciare Buona Domenica, da allora non lavoro più in tv&quot;" categories="Attualità" tags="Mediaset;Silvio Berlusconi" fingerprint="bfb90ac71c8912bc">
  <main>
    <p>“Ho rifiutato <hi rend="#i">L’isola dei famosi</hi> e il <hi rend="#i">Grande Fratell</hi>o. Ma mi creda<hi rend="#b">, non è finto snobismo e nemmeno vuol dire che io non abbia bisogno di soldi, anzi.</hi> È semplice coerenza: vado ogni tanto in qualche talk show e mi fa piacere, ma non mi si può chiedere di entrare in quelle dinamiche dove le liti, le riconciliazioni, i dissidi sono fatti per fare spettacolo. Non fa per me. <hi rend="#b">Senza contare che io ho quattro bypass addosso</hi>“. È un<hi rend="#b"> Claudio Lippi</hi> insolitamente intimo e anche un tantino amareggiato quello che si racconta al<hi rend="#i"> Corriere della Sera</hi>, ripercorrendo la sua carriera senza filtri, tra aneddoti e retroscena inediti. Come quello su <hi rend="#b">Mike Bongiorno</hi>: “Una volta<hi rend="#b"> l’ho visto fare una scenata orribile ad Antonella Elia</hi>, la quale aveva osato dire qualcosa a proposito della scelta di indossare una pelliccia, sponsor del programma. Era un uomo durissimo, lo so, ma ha avuto un’intuizione geniale: ha valorizzato la mediocrità, facendone un caposaldo comunicativo. Il contrario di quello che oggi fa, per esempio, Paolo Bonolis, che la sottolinea, la addita, magari guardandola dall’alto. Non è una critica, sono scelte espressive, professionali”.</p>
    <p>Nel ripercorrere le tappe del suo successo sul piccolo schermo, Lippi non nasconde il velo di tristezza che l’ha sempre accompagnato: “<hi rend="#b">Sarò sincero: sempre con un senso di precarietà</hi>, come uno che sta saldando un conto con coscienza e meticolosità, come se fossi stato ancora lì a ripagare il buco finanziario capitato a mio padre. Non vivo le cose con superficialità, non penso che tutto mi sia dovuto. <hi rend="#b">Dicono che le sciagure capitino alle persone più sensibili</hi> e infatti, negli anni Novanta, ho di nuovo perso tutto, questa volta a causa di un agente-avvocato che ha fatto investimenti sbagliati, pasticci finanziari insomma. Ma vede, <hi rend="#b">ogni volta che mi succede qualcosa io ritrovo quel ragazzo che scelse di accollarsi il debito familiare</hi> con impegno e dedizione. Torno a essere così”.</p>
    <p>Una carriera, la sua, che si è interrotta bruscamente nel 2006, quando decise di lasciare <hi rend="#i">Buona Domenica</hi> dopo sole cinque puntate: “<hi rend="#b">Be’, non lavoro in televisione da quell’ottobre 2006. Faccia lei.</hi> Me ne andai perché sentivo che non era più conforme a quello che ero e a quello che facevo. Vede, anche in questo caso ho seguito quella voce interna che mi avvisa sempre quando qualcosa mi veste bene o meno – ha spiegato -. Certo, ha significato rinunciare a bei guadagni, certo, ha significato una bella responsabilità per uno che ha famiglia.<hi rend="#b"> Io e mia moglie, dopo un periodo di crisi, siamo ritornati insieme.</hi> È stata lei stessa a volerlo, perché sotto una scorza dura c’è una donna comprensiva e attenta. E poi io sono un uomo che nella vita ha perso tutto due volte. Oggi sorrido a tutti, anche a chi mi vuole male. È la mia forza”.</p>
    <p>Infine, una parentesi sul suo rapporto con <hi rend="#b">Silvio Berlusconi</hi>, a cui è molto legato: “L’ho sempre ritenuto un grande uomo di televisione. Quando prese a girare la voce che sarebbe sceso in campo, ci incontrammo a Porto Rotondo e<hi rend="#b"> lo supplicai di non fare politica.</hi> Mi rispose che era un passo necessario. “Anche per voi”, aggiunse”.</p>
  </main>
  <comments/>
</doc>