<doc sitename="Il Fatto Quotidiano" title="Brunetta risponde a Berlusconi dopo l'addio a Forza Italia: &quot;Riposare in pace? Da lui attacchi personali, ha perso lucidità e umanità&quot; - Il Fatto Quotidiano" author="F Q" date="2022-07-22" url="https://www.ilfattoquotidiano.it/2022/07/22/brunetta-risponde-a-berlusconi-dopo-laddio-a-forza-italia-riposare-in-pace-da-lui-attacchi-personali-ha-perso-lucidita-e-umanita/6714702/" hostname="ilfattoquotidiano.it" description="È ormai uno scambio di accuse, che sfociano in attacchi personali, quello che si sta consumando tra i membri di Forza Italia e i ministri fuoriusciti dopo la caduta del governo guidato da Mario Draghi. Mentre Mariastella Gelmini e Renato Brunetta hanno già ufficializzato il proprio addio alla formazione di centrodestra, Mara Carfagna sembra essere …" categories="Politica" tags="Forza Italia;Renato Brunetta;Silvio Berlusconi" fingerprint="19bf800ab92fc30d">
  <main>
    <head rend="h1">Brunetta risponde a Berlusconi dopo l’addio a Forza Italia: “Riposare in pace? Da lui attacchi personali, ha perso lucidità e umanità”</head>
    <graphic src="https://st.ilfattoquotidiano.it/wp-content/uploads/2021/09/10/Renato-Brunetta-690x362.jpg"/>
    <p>È ormai uno <hi rend="#b">scambio di accuse</hi>, che sfociano in <hi rend="#b">attacchi personali</hi>, quello che si sta consumando tra i membri di <hi rend="#b">Forza Italia</hi> e i ministri fuoriusciti dopo la caduta del governo guidato da <hi rend="#b">Mario Draghi</hi>. Mentre <hi rend="#b">Mariastella Gelmini</hi> e <hi rend="#b">Renato Brunetta</hi> hanno già ufficializzato il proprio addio alla formazione di centrodestra, <hi rend="#b">Mara Carfagna</hi> sembra essere propensa a seguirli. Ma è proprio il professore veneziano a scagliarsi, in un contributo pubblicato su <hi rend="#i">La Stampa</hi>, addirittura contro <hi rend="#b">Silvio Berlusconi</hi>, <ref target="https://www.ilfattoquotidiano.it/2022/07/21/berlusconi-sulla-fine-del-governo-forse-draghi-era-stanco-e-ha-colto-la-palla-al-balzo-per-andarsene/6696577/">dopo che quest’ultimo aveva liquidato le uscite di scena con un “riposino in pace” di finiana memoria</ref>. “Berlusconi mi accusa di </p>
    <p><hi rend="#b">irriconoscenza</hi>, assieme alla collega Gelmini, e profetizza per noi la mancanza di futuro politico. Mi viene facile rispondere che a Berlusconi voglio bene e sempre gliene ho voluto anche nei momenti più bui (e non sono stati pochi), che per Forza Italia nei miei quasi 30 anni di militanza ho dato tutto: tutto me stesso, tutta la mia intelligenza, tutto il mio impegno, politico e personale. Mi addolora solo una cosa del commento di Berlusconi: che attacca esclusivamente in maniera scomposta sul piano personale e non tiene in alcun conto le serissime ragioni politiche del nostro addio. Ecco, questo mi fa dire, purtroppo, che</p>
    <p><hi rend="#b">Berlusconi ha perso lucidità e umanità</hi>, insieme alla qualità straordinaria che gli abbiamo sempre riconosciuto: quella di saper leggere nell’animo delle persone”.</p>
    <p>Parole che da un lato dimostrano l’attaccamento che l’ex esponente forzista ha sempre e incondizionatamente dimostrato al fondatore del partito, ma che lasciano trapelare anche il forte senso di <hi rend="#b">delusione</hi> nei confronti dell’imprenditore di Arcore, soprattutto per i modi con i quali si è arrivati alla conclusione di un rapporto durato 23 anni. “Caro presidente Berlusconi, lo ripeto: io continuo a volerti bene, ma tu hai sprecato una grande occasione, quella di lasciare una nobile eredità all’Italia – aggiunge poi Brunetta – Per tutte le cose buone che hai fatto, peccato che <hi rend="#b">concludi col rancore e con battute che fanno male</hi> soprattutto a te. Ciao presidente, lunga vita”, ha poi detto rimarcando così la distanza sull’approccio alla separazione.</p>
    <p>Nel suo intervento ha infine ribadito che “non è stato solo il <hi rend="#b">M5S</hi>, ma anche Forza Italia, assieme alla <hi rend="#b">Lega</hi> di <hi rend="#b">Salvini</hi>, a sabotare un liberale come Draghi, attraverso giochi di potere egoistici e pericolosi sulla pelle della gente, degli italiani, degli europei” e di aver “sperato fino all’ultimo in un sussulto di responsabilità, che non è arrivato. Mi batterò ora perché la cultura e i valori di Forza Italia non vadano perduti. Traghettare la <hi rend="#i">constituency</hi>, i valori, la storia e le relazioni internazionali di Forza Italia è ora un dovere per tutti i liberali, popolari e riformisti che hanno a cuore gli impegni al centro dell’agenda Draghi, impegni che qualcuno ha deliberatamente scelto di calpestare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>