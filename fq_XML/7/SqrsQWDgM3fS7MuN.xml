<doc sitename="Il Fatto Quotidiano" title="Bruno Vespa può tirare il fiato, Kalisperaha concluso il suo ciclo di trasmissioni - Il Fatto Quotidiano" author="RQuotidiano" date="2011-01-31" url="http://www.ilfattoquotidiano.it/2011/01/31/bruno-vespa-puo-tirare-il-fiato-kalispera-ha-concluso-il-suo-ciclo-di-trasmissioni/89348/" hostname="ilfattoquotidiano.it" description="Finalmente è finita, avrà pensato il povero Bruno Vespa. Kalispera, il “programma-ufficio stampa di B.” di Alfonso Signorini ha concluso la sua serie di trasmissioni. Il conduttore di Porta a Porta ne sarà sicuramente sollevato, visto che il direttore di Chi, e panzer del pink thank berlusconiano, ha sottratto centinaia di migliaia di ascoltatori al …" categories="Media" tags="Alfonso Signorini;Bruno Vespa;Mediaset;Porta a Porta;Rai;Silvio Berlusconi" fingerprint="159a75e57db0ee31">
  <main>
    <head rend="h1">Bruno Vespa può tirare il fiato, Kalispera<lb/>ha concluso il suo ciclo di trasmissioni</head>
    <p><ref target="http://www.ilfattoquotidiano.it/wp-content/uploads/2011/01/kalispera-pezzo.jpg"/>Finalmente è finita, avrà pensato il povero <graphic src="http://www.ilfattoquotidiano.it/wp-content/uploads/2011/01/kalispera-pezzo.jpg" title="kalispera pezzo"/></p>
    <p><hi rend="#b">Bruno Vespa</hi>. Kalispera, il “programma-ufficio stampa di B.” di</p>
    <p><hi rend="#b">Alfonso Signorini</hi>ha concluso la sua serie di trasmissioni.</p>
    <p>Il conduttore di <hi rend="#b">Porta a Porta</hi> ne sarà sicuramente sollevato, visto che il direttore di <hi rend="#b">Chi</hi>, e panzer del <hi rend="#i">pink thank</hi> berlusconiano, ha sottratto centinaia di migliaia di ascoltatori al salotto ultramoderato di Rai Uno. Gli ascolti di mercoledì scorso, poi, <hi rend="#b">hanno completato l’operazione sorpasso: 1.892.000 spettatori per Signorini, 1.406.000 per Vespa</hi>. All’ultima occasione utile, insomma, Kalispera piazza il colpaccio. Dagli impietosi dati Auditel, il Bruno nazionale deve trarre qualche insegnamento. E noi con lui.</p>
    <p>Innanzitutto, <hi rend="#b">il metodo Signorini “tira”</hi> tra la cosiddetta “gente comune”, quella delle Marie De Filippi e dei Grandi Fratelli, per intederci. E tira semplicemente perché nel formato del giornalista rosa trova spazio tutto ciò che la televisione berlusconiana degli ultimi venti anni ha creato: tette e culi a volontà (imbarazzante la legnosa Santarelli), pettegolezzi da salone di bellezza, chiacchiericci da corridoi della politica, scandali, paparazzate vere o presunte, evasione totale. Una lobotomizzazione catodica che alla sciura che si fa il mazzo tutto il giorno, purtroppo, piace. Bruno Vespa, fino al trionfo del “signorinismo”, aveva avuto vita fin troppo facile. Il Biscione, visto che Vespa era sempre più filoberlusconiano, non aveva interesse a farlo crollare sotto i colpi di una concorrenza spietata. Ecco pronto <hi rend="#b">Alessio Vinci</hi>, dunque.Uno sparring partner ideale, impacciato, sgrammaticato, senza ritmo. Ma quando il Caimano si è accorto che tira più un servizio di Signorini in salita che una puntata intera di Porta a Porta, ecco che quella che fino a ieri era la Terza Camera dello Stato diventa lo stanzino delle scope.</p>
    <p>Il format di Rai Uno non fa più opinione, è vecchio, noioso e ripetitivo. Al contrario Signorini, bisogna dirlo, è lo specchio dei tempi. È ascoltatissimo consigliere d’immagine del premier, direttore di due vendutissimi settimanali di casa Mondadori, ospite fisso al <hi rend="#b">Grande Fratello</hi>. È, in sintesi, il Richelieu del vuoto pneumatico della televisione. Ecco tutto. Ci piaccia o meno, questa e’ la verità.</p>
    <p>E la lotta tra Vespa e Signorini, che in un paese normale sarebbe semplicemente la libera competizione televisiva tra due programmi concorrenti, da noi assume il ruolo di scontro epocale tra due modi di essere servili nei confronti del Caimano. Da un lato la maniera istituzionale, moderata e tranquillizzante, che strizza l’occhio alla vecchietta e alle sciure timorate di Dio. Dall’altro quella aggressiva, cool, ultrapop e glamour, animalier, “billionaire”, stile Olgettina. È la via tronista al consenso. È l’ultima frontiera di un regime cultural-televisivo che sa di rischiare tutto, forse per la prima volta in quasi trent’anni.</p>
    <p>Ecco, Signorini è più moderno di Vespa, ma non per questo migliore. Sono i volti di un Giano Bifronte che, ci piaccia o meno, ha sempre lo stesso nome: Silvio Berlusconi.</p>
    <p>
      <hi rend="#i">di Domenico Naso</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>