<doc sitename="Il Fatto Quotidiano" title="Bruno Vespa e Bianca Berlinguer tornano in video prima del previsto: le anticipazioni di FQMagazine - Il Fatto Quotidiano" author="Giuseppe Candela" date="2022-07-28" url="https://www.ilfattoquotidiano.it/2022/07/28/bruno-vespa-e-bianca-berlinguer-tornano-in-video-prima-del-previsto-le-anticipazioni-di-fqmagazine/6745235/" hostname="ilfattoquotidiano.it" description="STASERA BERLUSCONI IN TV. E LA RAI SI PREPARA AD ANTICIPARE PORTA A PORTA Ecco come la caduta del governo Draghi cambia i palinsesti" categories="Televisione" tags="Bianca Berlinguer;Bruno Vespa;Silvio Berlusconi" fingerprint="11bd6a1a6b7fe338">
  <main>
    <p><hi rend="#b">Bruno Vespa</hi> e<hi rend="#b"> Bianca Berlinguer</hi> torneranno in video prima del previsto. <hi rend="#b">La caduta del governo Draghi</hi> ha stravolto i palinsesti televisivi. La Rai, subito dopo lo scioglimento delle Camere, si è fatta trovare prontissima, per volontà dell’<hi rend="#b">amministratore delegato Fuortes</hi> e soprattutto di <hi rend="#b">Antonio Di Bella</hi>, direttore degli Approfondimenti. <hi rend="#b">FqMagazine può anticipare</hi> che Di Bella ha deciso di riportare in onda <hi rend="#b">“CartaBianca” su Rai3 già da martedì 30 agosto</hi> e lo stesso giorno riaprirà <hi rend="#b">su Rai1 in seconda serata la terza camera del Parlamento “Porta a Porta”</hi>. Il debutto di <hi rend="#b">Marco Damilano</hi> con “La Torre e il Cavallo”, nuova striscia informativa posizionata nell’access prime time della terza rete, anticiperà a lunedì 22 o 29 agosto. Una data ancora ballerina per alcuni problemi legati allo studio. Perché, sia chiaro, tra ferie, ritardi e budget la copertura extra richiede uno sforzo per il servizio pubblico.</p>
    <p>La Direzione Approfondimenti <hi rend="#b">ha subito riportato in onda alla domenica pomeriggio Lucia Annunziata</hi> in pieno luglio con “<hi rend="#b">Speciale Mezz’ora in più”</hi> con ottimi ascolti. Non solo, l’allungamento di “Agorà Estate” con Giorgia Rombolà fino alle 12, in prime time un raddoppio al venerdì per “<hi rend="#b">Filo Rosso</hi>” con Giorgio Zanchini e Roberta Rai mentre il Tg2 punta sull’edizione “Post” in prime time.</p>
    <p>La campagna elettorale è di fatto iniziata. Anche La7 e Rete 4 proveranno a giocare d’anticipo, nell’attesa <hi rend="#b">Silvio Berlusconi “scende in campo” nella sua Rete4</hi>. Questa sera il leader di Forza Italia sarà ospite di “Zona Bianca” condotto da<hi rend="#b"> Giuseppe Brindisi</hi>. Si tratta della prima intervista in un talk dopo la fine del governo Draghi e soprattutto di un probabile ritorno in studio, da cui è assente da oltre due anni. In sostanza prima del Covid, durante ha concesso interviste ma solo in collegamento.</p>
  </main>
  <comments/>
</doc>