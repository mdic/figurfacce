<doc sitename="Il Fatto Quotidiano" title="Il cardinale Ruini e il pranzo al Quirinale con Scalfaro nel 1994: &quot;Mi chiese aiuto per far cadere Berlusconi&quot; - Il Fatto Quotidiano" author="F Q" date="2024-06-16" url="https://www.ilfattoquotidiano.it/2024/06/16/cardinale-ruini-pranzo-quirinale-scalfaro-1994-mi-chiese-aiuto-cadere-berlusconi/7589302/" hostname="ilfattoquotidiano.it" description="Per l'ex presidente della Cei &quot;i pericoli per la Repubblica erano altri&quot;" categories="Politica" tags="Camillo Ruini;Governo Berlusconi;Oscar Luigi Scalfaro;Silvio Berlusconi" fingerprint="3de14722fd0f160d">
  <main>
    <head rend="h1">Il cardinale Ruini e il pranzo al Quirinale con Scalfaro nel 1994: “Mi chiese aiuto per far cadere Berlusconi”</head>
    <graphic src="https://st.ilfattoquotidiano.it/wp-content/uploads/2024/06/16/4198487_large-1-690x362.jpg"/>
    <p>“Effettivamente<hi rend="#b"> andò così</hi>. La nostra decisione di <hi rend="#b">opporci</hi> a quella che ci appariva come una <hi rend="#b">manovra</hi>, al di là della indubbia buona fede di Scalfaro, fu <hi rend="#b">unanime</hi>. E pensare che Scalfaro era stato per me un <hi rend="#b">grande amico</hi>“. A parlare è il cardinale <hi rend="#b">Camillo Ruini</hi>, per 16 anni alla guida della <hi rend="#b">Conferenza episcopale italiana</hi>, rispondendo in un’intervista al <hi rend="#i">Corriere della Sera</hi> sulla <hi rend="#b">richiesta</hi> che nel <hi rend="#b">1994</hi> gli fece l’allora capo dello Stato, <hi rend="#b"> Oscar Luigi Scalfaro</hi>, di </p>
    <p><hi rend="#b">aiutarlo a far cadere il governo Berluscon</hi>i. Un invito che arrivò nel corso di un</p>
    <p><hi rend="#b">pranzo</hi>al Colle, a cui erano presenti anche il cardinale</p>
    <p><hi rend="#b">Angelo Sodano</hi>e monsignor</p>
    <p><hi rend="#b">Jean-Louis Tauran</hi>, secondo quanto contenuto nel libro sui presidenti della Repubblica</p>
    <p><hi rend="#i">Il Colle d’Italia</hi>.</p>
    <p>Ruini nell’intervista racconta della sua <hi rend="#b">influenza sulle decisioni dei partiti</hi>: prima con la <hi rend="#b">Dc</hi>, poi – dopo Mani Pulite – con il <hi rend="#b">Partito popolare italiano</hi> e infine la decisione di “<hi rend="#b">aprire una porta</hi>” a <hi rend="#b">Silvio Berlusconi</hi>. Il cardinale, considerato un vero e proprio leader politico, racconta anche gli altri “momenti salienti” nei quali “la Chiesa si posizionò in proprio, esprimendo direttamente la sua <hi rend="#b">posizione</hi>“: il<hi rend="#b"> referendum sulla procreazione assistita</hi> del 2005 (per il quale il Vaticano ha spinto per l’<hi rend="#b">astensione</hi>) e l’opposizione alla legge sui <hi rend="#b">Dico</hi> del <hi rend="#b">governo Prodi</hi> nel 2007, “che apriva le porte al riconoscimento delle <hi rend="#b">unioni tra omosessuali</hi>“, ricorda Ruini. “Non ero più presidente della Cei, ma<hi rend="#b"> guidai ancora io quel passaggio</hi>“, racconta il cardinale 93enne: “Grazie alla manifestazione del <hi rend="#b">Family day</hi> quel provvedimento si fermò”, rivendica.</p>
    <p>Ma la richiesta di Scalfaro durate quel pranzo al Quirinale non venne apprezzata da Ruini. “Rammento quando <hi rend="#b">De Mita</hi> nel 1987 – racconta al <hi rend="#i">Corriere</hi> – gli aveva offerto di diventare presidente del Consiglio, in opposizione a Craxi e con la benevolenza del Pci. Scalfaro allora <hi rend="#b">era venuto da me</hi> e mi aveva detto che avrebbe rifiutato. ‘Fa bene’, avevo risposto. E infatti a Palazzo Chigi sarebbe poi andato <hi rend="#b">Amintore Fanfani</hi>“. “Per questo rimasi colpito dal modo in cui aveva <hi rend="#b">cambiato posizione</hi>, così nettamente”, spiega ancora Ruini. Per il cardinale non bisognava far cadere quell’imprenditore milanese divenuto presidente del Consiglio. “Penso che Berlusconi abbia mostrato i suoi <hi rend="#b">pregi</hi> e i suoi <hi rend="#b">limiti</hi>, come tutti gli altri politici, ma che <hi rend="#b">non abbia avuto in alcun modo fini eversivi</hi>. I pericoli per la Repubblica semmai <hi rend="#b">erano altri</hi>”, commenta Ruini. Alla fine comunque Berlusconi presentò le sue <hi rend="#b">dimissioni</hi> il 22 dicembre 1994 a seguito di numerose tensioni con la <hi rend="#b">Lega Nord </hi>di <hi rend="#b">Umberto Bossi</hi>, che decise di uscire dalla maggioranza. Scalfaro, così, trovò una nuova maggioranza in Parlamento invece di indire nuove elezioni, come richiesto dal centrodestra, dando vita al <hi rend="#b">governo Dini</hi>, il primo caso di “governo tecnico” della storia repubblicana. <ref target="https://www.ilfattoquotidiano.it/2012/01/29/berlusconi-tace-sulla-morte-scalfaro-dopo-anni-insulti-serpente-golpista/187520/">Due figure, quelle di Berlusconi e Scalfaro, che si sono scontrate più volte</ref> in momenti delicati della seconda Repubblica.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>