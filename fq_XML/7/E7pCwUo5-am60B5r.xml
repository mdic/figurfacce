<doc sitename="Il Fatto Quotidiano" title="Ruby, pm depositano nuovi atti&quot;Altre dieci ragazze ad Arcore&quot; - Il Fatto Quotidiano" author="RQuotidiano" date="2011-04-01" url="http://www.ilfattoquotidiano.it/2011/04/01/ruby-pm-depositano-nuovi-atti-altre-dieci-ragazze-ad-arcore/101494/" hostname="ilfattoquotidiano.it" description="Sarebbero almeno una decina in più le ragazze che sono state ospiti di Silvio Berlusconi ad Arcore durante i presunti festini a luci rosse. E’ quanto emerge dagli ulteriori atti depositati dai pm milanesi che indagano sul caso Ruby in vista del processo a carico del premier, che si aprirà mercoledì prossimo a Milano. Da …" categories="Cronaca" tags="Bunga Bunga;Prostituzione;Ruby;Silvio Berlusconi" fingerprint="aecab3207a3bc2f9">
  <main>
    <head rend="h1">Ruby, pm depositano nuovi atti<lb/>“Altre dieci ragazze ad Arcore”</head>
    <p><ref target="http://www.ilfattoquotidiano.it/wp-content/uploads/2011/02/berlusconi-ruby-pp1.jpg"/>Sarebbero almeno una decina in più le ragazze che sono state ospiti di Silvio Berlusconi ad Arcore durante i presunti festini a luci rosse. E’ quanto emerge dagli ulteriori atti depositati dai pm milanesi che indagano sul caso Ruby in vista del processo a carico del premier, che si aprirà mercoledì prossimo a Milano.<graphic src="http://www.ilfattoquotidiano.it/wp-content/uploads/2011/02/berlusconi-ruby-pp1.jpg" title="berlusconi-ruby interna"/></p>
    <p>Da quanto si è appreso, dalle analisi delle celle telefoniche sarebbero state individuate altre giovani che lo scorso anno avrebbero frequentato la residenza del presidente del consiglio e che si aggiungono alle 33, Ruby compresa, già individuate dagli inquirenti.</p>
    <p>E c’è anche un video relativo al Tg de La7 sul concorso di bellezza di Taormina, dove secondo l’accusa Ruby sarebbe stata ‘adescata’ appena sedicenne da Emilio Fede, in uno dei 3 cd depositati dalla procura di Milano. Per il direttore del Tg4, Lele Mora e Nicole Minetti, indagati per favoreggiamento e induzione alla prostituzione e prostituzione minorile, le indagini sono state chiuse. Il 7 aprile prossimi scadono i termini previsti dalla legge per eventuali interrogatori e deposito di memorie e i pm dovrebbero chiedere il rinvio a giudizio.</p>
    <p>Ci sarebbero poi anche i nomi di Noemi Letizia, Aida Yespica, Belen Rodriguez e Barbara D’Urso tra gli accertamenti telefonici relativi alle celle di Arcore depositate oggi dalla procura di Milano ai difensori di Silvio Berlusconi e degli altri indagati. Da quanto si legge nell’avviso di deposito degli atti integrativi, sono stati depositati anche i risultati degli accertamenti su “assegni relativi all’anno 2009” riferibili a Silvio Berlusconi. Inoltre si sarebbe appurato un numero maggiore di feste rispetto a quello finora indicato nelle carte dell’indagine.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>