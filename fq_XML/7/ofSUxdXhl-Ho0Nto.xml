<doc sitename="Il Fatto Quotidiano" title="iPad e gioielli a spese dello StatoLa casta si fa i regali di natale - Il Fatto Quotidiano" author="Carlo Tecce" date="2010-12-22" url="http://www.ilfattoquotidiano.it/2010/12/22/ipad-e-gioielli-a-spese-dello-statola-casta-si-fa-i-regali-di-natale/83240/" hostname="ilfattoquotidiano.it" description="Lettere smarrite dal Partito democratico: “Caro Babbo Natale, cara Anna Finocchiaro, dov’è finito il mio iPad 64 Gb da 800 euro?”. Un bel regalo natalizio – con i soldi pubblici – che concilia moda e tecnologia. Il dono pensato (e annunciato) dal capogruppo Finocchiaro piaceva a ciascuno dei 111 senatori, calmava le decine di correnti …" categories="Politica" tags="Anna Finocchiaro;Governo;Parlamento;Silvio Berlusconi;Sprechi" fingerprint="2fb42352a9e11804">
  <main>
    <head rend="h1">iPad e gioielli a spese dello Stato<lb/>La casta si fa i regali di natale</head>
    <p><ref target="http://www.ilfattoquotidiano.it/wp-content/uploads/2010/12/babbonataleinterna.jpg"/>Lettere smarrite dal Partito democratico: “Caro Babbo Natale, cara <graphic src="http://www.ilfattoquotidiano.it/wp-content/uploads/2010/12/babbonataleinterna.jpg" title="babbonataleinterna"/></p>
    <p><hi rend="#b">Anna Finocchiaro</hi>, dov’è finito il mio iPad 64 Gb da 800 euro?”. Un bel regalo natalizio – con i soldi pubblici – che concilia moda e tecnologia. Il dono pensato (e annunciato) dal capogruppo Finocchiaro piaceva a ciascuno dei 111 senatori, calmava le decine di correnti interne: ex comunisti, ex popolari, cattolici, agnostici e atei. Per evitare doppioni sotto l’albero e spese inutili di tasca propria, la Finocchiaro comunicava ai colleghi il lieto evento già il 26 ottobre scorso: “La Presidenza sta trattando con la Apple la fornitura dell’iPad 64 Gb per i membri del gruppo. Non siamo ancora in grado di indicarvi la data della consegna”. Però. “Abbiamo ritenuto utile avvisarvi di tale scelta in considerazione dell’approssimarsi delle festività natalizie”. È così che un partito è compatto, granitico, unico. Immune (mica tanto) a tentazioni e offerte di compravendite, salti di quaglie, rane pescatrici e mercati di vacche. Come spesso accade al Pd, all’improvviso tra le mani resta un pacco, vuoto.</p>
    <p>La senatrice <hi rend="#b">Mariapia Garavaglia</hi> conosce l’indecisione cronica del Pd: “Le polemiche avranno frenato la Finocchiaro…”. Natale è vicino, cercansi iPad: “A me non serve, l’ho comprato tempo fa”. Quale omaggio per i 206 deputati democratici? “Al Senato sono più fortunati, sempre – scherza <hi rend="#b">Franco Laratta</hi> – Per noi consigli di lettura: Indietro tutta, l’ultimo libro di <hi rend="#b">Laura Boldrini</hi>”. La cultura nel Pd natalizio va forte. Il senatore <hi rend="#b">Mario Gasbarri</hi>, sempre in forma epistolare (sarà un vezzo), distribuisce buoni acquisto per la Feltrinelli: “Da ritirare presso l’amministrazione”. Il Pdl è davvero il partito del fare: promette, mantiene. <hi rend="#b">Silvio Berlusconi</hi> ha spedito ai parlamentari centinaia di iPad e una cartolina di auguri. Il presidente del Consiglio ha pure insegnato ai suoi le fasi di stoccaggio per la spazzatura: raccolta, riciclo e conferimento. Ha imparato bene la lezione un deputato milanese, fiero di sé: “Ho ritirato l’iPad, ma l’ho lasciato in auto per girarlo a un mio amico. Faccio un’ottima figura, no?”. Berlusconi ha riservato alle 37 parlamentari Pdl un anello tricolore, tre fedine create da un gioielliere piemontese: una di oro rosa con rubini, una di oro bianco con brillanti, una di oro giallo tempestata di smeraldini. Al modico prezzo di 1.400 euro, pagati sull’unghia con i soldi (pubblici) a disposizione del partito.</p>
    <p>Il ministro (e coordinatore Pdl) <hi rend="#b">Ignazio La Russa</hi> indica la strada ai colleghi con un navigatore satellitare, <hi rend="#b">Mariastella Gelmini</hi> ha ordinato casse da sei bottiglie di spumante. Doni riservati ai funzionari lombardi del Pdl: anche un brindisi fa campagna elettorale. Ennesima dimostrazione di pluralismo di Futuro e Libertà: i finiani non osano fare un regalo, offrono a scelta un iPhone o un iPad. Tra chi entra e chi esce, molto sarà più chiaro studiando le preferenze di falchi e colombe. Attenzione: nel Pdl circolano solo iPad. E i leghisti? Il deputato <hi rend="#b">Davide Caparini</hi> fa la morale: “Non sprechiamo i soldi pubblici per oggetti inutili. Noi ci scambiamo, a nostre spese, prodotti tipici dei paesi padani: la senatrice<hi rend="#b"> Rosy Mauro</hi> compra biscotti fatti a mano”. Niente regali, i leghisti chiedono: “Caro <hi rend="#b">Gesù </hi>bambino, per Natale vorrei l’approvazione del federalismo fiscale”, e il ministro <hi rend="#b">Roberto Calderoli</hi> colora il suo bigliettino con i pastelli e disegna un’Italia capovolta. Non mancano mai per i leghisti cravatte e pochette rigorosamente verdi.</p>
    <p><hi rend="#b">Marco Reguzzoni</hi>, capogruppo a Montecitorio, custodisce e dispensa con equilibrio pochi esemplari di pesche sciroppate limonate, frutto raro reperibile a stagioni alterne sul lago di Como. L’Italia dei Valori fa economia: una bottiglia di prosecco per la Camera, portafogli per il Senato. L’Udc di <hi rend="#b">Pier Ferdinando Casini</hi> spende di più: gemelli d’argento per gli uomini, collane d’oro per le donne. E un cestino di leccornie: “Tortellini, mortadella, prosciutto…”, elenca il deputato <hi rend="#b">Roberto Rao</hi>. Ma il Natale sarà triste e avaro per decine e decine di parlamentari iscritti al Gruppo Misto. Nessuno avrà un regalino, un cotechino, un caciocavallo per chi ha sostenuto, con “alto senso di responsabilità nazionale”, il governo di Berlusconi: <hi rend="#b">Antonio Razzi</hi> e <hi rend="#b">Domenico Scilipoti</hi> ex Idv, <hi rend="#b">Catia Polidori</hi>, <hi rend="#b">Maria Grazia Siliquini</hi>, <hi rend="#b">Silvano Moffa </hi>ex Fli. E tanti, tantissimi soccorritori estemporanei che scontano con l’albero nudo il voto al governo del 14 dicembre.</p>
    <p>
      <hi rend="#i">da Il Fatto Quotidiano del 22 dicembre 2010</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>