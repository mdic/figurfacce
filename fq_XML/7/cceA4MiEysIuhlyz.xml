<doc sitename="Il Fatto Quotidiano" title="B. a Lampedusa: &quot;Mantenute le promesse. Presto spot in tv&quot;. Poi attacca i giudici - Il Fatto Quotidiano" author="RQuotidiano" date="2011-04-09" url="http://www.ilfattoquotidiano.it/2011/04/09/berlusconi-a-lampedusa-abbiamo-mantenuto-promesso-presto-spot-in-tv/103330/" hostname="ilfattoquotidiano.it" description="“Il piano annunciato ha avuto piena attuazione”, ha detto il presidente del Consiglio Silvio Berlusconi in visita a Lampedusa. L’isola si è svuotata, secondo il premier, di tutti i migranti “residenti”. “Il grosso delle pulizie è stato fatto. Non c’è più nulla di fuori posto”, ha proseguito in conferenza stampa Berlusconi, che sul piano di …" categories="Politica" tags="Immigrati;Lampedusa;Sbarchi;Silvio Berlusconi" fingerprint="bbaa1ae5e148f177">
  <main>
    <head rend="h1">B. a Lampedusa: “Mantenute le promesse. Presto spot in tv”. Poi attacca i giudici</head>
    <p><ref target="http://www.ilfattoquotidiano.it/wp-content/uploads/2011/04/small_110410-123220_To090411est_0006.jpg"/>“Il piano annunciato ha avuto piena attuazione”, ha detto il presidente del Consiglio <graphic src="http://www.ilfattoquotidiano.it/wp-content/uploads/2011/04/small_110410-123220_To090411est_0006.jpg" title="Berlusconi_Lampedusa_interna"/></p>
    <p><hi rend="#b">Silvio Berlusconi</hi>in visita a Lampedusa. L’isola si è svuotata, secondo il premier, di tutti i migranti “residenti”. “Il grosso delle pulizie è stato fatto. Non c’è più nulla di fuori posto”, ha proseguito in conferenza stampa Berlusconi, che sul piano di rilancio turistico ha detto di aver già visionato</p>
    <p><hi rend="#b">gli spot</hi>su Lampedusa che il governo ha intenzione di mettere in onda. Il premier ha poi annunciato che da lunedì due voli al giorno partiranno per rimpatriare i tunisini arrivati in questi giorni. Si cercherà poi di diminuire il flusso degli arrivi, utilizzando navi italiane per intercettare i barconi che cercano di raggiungere il nostro Paese.</p>
    <p>”Quello dell’immigrazione deve essere un problema europeo”, ha ribadito. ”L’Europa o è qualcosa di vero e di concreto, oppure non lo è. E allora meglio ritornare a dividerci e ciascuno a inseguire le proprie paure e i propri egoismi”. Per questo sull’interpretazione delle<hi rend="#b"> regole di Schengen</hi> deve essere trovato un accordo. “La Francia si deve rendere conto che l’80% degli immigrati dichiara di voler raggiungere la Francia – ha detto il premier -. Buon senso vorrà che si raggiunga un accordo”. E sui contrasti con la Germania, Berlusconi si è detto sicuro che ”la cancelliera Merkel non potrà che convenire sulla necessità di una politica di compartecipazione europea” nell’affrontare quello che è uno “tsunami umano”.</p>
    <p>Berlusconi è poi tornato a promettere che Lampedusa verrà candidata al <hi rend="#b">premio Nobel per la pace</hi>: “Credo che la prossima settimana saremo pronti per portare al consiglio dei ministri la candidatura”. Per l’isola ci sarà anche un piano di promozione straordinaria, con “offerte speciali per viaggi e permanenza nell’isola”, e un “decreto per la moratoria fiscale”.</p>
    <p>Il Cavaliere ha poi parlato della <hi rend="#b">villa </hi>che nella visita di settimana scorsa sull’isola aveva annunciato di aver acquistato: “Ecco, questo è il contratto”, ha detto mostrando un foglio di carta. Poi il premier ha detto di essere in attesa che vengano risolti alcuni problemi: “La casa è costruita su terreno demaniale. Mi ero impegnato ad essere lampedusano e se dovessero esserci difficoltà ne acquisterò un’altra”.</p>
    <p>Quanto detto in conferenza stampa sulle promesse mantenute, il Cavaliere lo aveva anticipato agli abitanti incontrati durante la visita dell’isola. ”Avete visto, siamo stati di parola”, ha detto a un gruppo di lampedusani che era ad attenderlo al porto. Il premier, arrivato nel primo pomeriggio sull’isola per la sua seconda visita da quando è scoppiata l’emergenza sbarchi, è partito dall’aeroporto con un corteo di auto ma appena fuori dallo scalo è sceso quando alcune decine di cittadini lo hanno chiamato e applaudito. “Tra una settimana inizieranno gli spot per far vedere i fondali di Lampedusa”, ha aggiunto Berlusconi che poi è andato sul molo dove per giorni si sono accampati migliaia di tunisini.</p>
    <p>Ma anche da Lampedusa il premier non ha risparmiato <hi rend="#b">gli attacchi alla magistratura</hi> e alla Corte costituzionale: “Non è certamente il modo migliore per dare forza al governo e al presidente del Consiglio – ha dichiarato – chiamare il presidente dell’esecutivo in tribunale. E’ la cosa più dissennata che ci possa essere per un Paese” e ha aggiunto “abbiamo magistrati che non lavorano per il Paese, ma contro”. Infine sul sul legittimo impedimento, l’ultima stoccata è per i giudici della Consulta: “La Corte Costituzionale ha ritenuto di abrogarlo. Le persone di buon senso possono giudicare i comportamenti ed esprimere il loro parere su quanto è accaduto”.</p>
    <p>Prima di lasciare il porto, Berlusconi ha commentato<hi rend="#b"> le critiche tedesche </hi>alla decisione del governo di concedere un permesso temporaneo di soggiorno in modo da consentire ai migranti di spostarsi nell’area Schengen: ”Abbiamo questi problemi con la Germania – ha detto – ma ci stiamo organizzando”. Il premier si è poi recato al bar dell’Amicizia, lo storico caffè di Lampedusa, dove è stato accolto tra gli applausi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>