<doc sitename="Il Fatto Quotidiano" title="Polemiche sui sondaggi E Merola inciampa sul Bologna in... serie B - Il Fatto Quotidiano" author="RQuotidiano" date="2011-03-25" url="http://www.ilfattoquotidiano.it/2011/03/25/elezioni-polemiche-sui-sondaggi-e-merola-inciampa-sul-bologna-in-b/100104/" hostname="ilfattoquotidiano.it" description="Per fortuna che la campagna elettorale fa anche ridere. Virginio Merola ha come capo della lista Pd Maurizio Cevenini, autodefinitosi" categories="Emilia Romagna" tags="Bologna;Bologna FC;Elezioni;Elezioni 2011;Federico Aldrovandi;Lega;Manes Bernardini;Maurizio Cevenini;PD;Silvio Berlusconi;Umberto Bossi;Virginio Merola" fingerprint="ec46bc4fdac246bf">
  <main>
    <head rend="h1">Polemiche sui sondaggi <lb/> E Merola inciampa sul Bologna in… serie B</head>
    <p><ref target="http://www.ilfattoquotidiano.it/wp-content/uploads/2011/03/MEROLA.jpg"/>Per fortuna che la campagna elettorale fa anche ridere. <graphic src="http://www.ilfattoquotidiano.it/wp-content/uploads/2011/03/MEROLA.jpg" title="MEROLA"/></p>
    <p><hi rend="#b">Virginio Merola</hi>ha come capo della lista Pd</p>
    <p><hi rend="#b">Maurizio Cevenini</hi>, autodefinitosi “il sindaco dello stadio” per le migliaia di voti che raccoglie da tifosi e da matrinomi. Ed ecco che Merola, aspirante sindaco, se ne esce con un «Spero che il Bologna vada in serie A». Ai microfoni di</p>
    <p><hi rend="#i">Punto Radio</hi>che diffonde persino un comunicato sulla faccenda. Peccato che il Bologna Football Club sia in serie A da anni e da lungo tempo non sia andato così bene. Rischia l’</p>
    <p><hi rend="#b">Europa League</hi>, persino.</p>
    <p>Se Merola confeziona una gaffe storica, il centrodestra non se la passa bene. Anzi. “Io penso si debba andare con un nostro candidato e una nostra lista”, dice <hi rend="#b">Mario Valducci</hi>, responsabile nazionale enti locali del <hi rend="#b">Pdl</hi>. “Chiunque nel Pdl lavora per una intesa con <hi rend="#b">Stefano Aldrovandi </hi>può contare sul mio appoggio e la mia solidarietà”, proclama <hi rend="#b">Giuliano Cazzola</hi>, ex sindacalista socialista <hi rend="#b">Cgil</hi>, ora deputato berlusconiano. Mica è finita. “E’ ancora in corso la ripartizione dei posti in cui il candidato sindaco è alla Lega o al Pdl”, dichiara <hi rend="#b">Giampaolo Bettamio</hi>, n.2 del Pdl dell’Emilia-Romagna.</p>
    <p>Conclusione, il candidato della destra a Bologna lo sceglieranno a Roma <hi rend="#b">Bossi</hi> (sicuramente) e Berlusconi, forse. Unica cosa su cui tutti nel Pdl sono d’accordo. In questa situazione il <hi rend="#b">Pd</hi> tira qualche sospiro di sollievo e Stefano Aldrovandi, candidato né di destra né di sinistra, qualche speranza ce l’ha. E <hi rend="#b">Massimo Bugani</hi>, candidato del Movimento Cinque Stelle, è sicuro di un risultato boom, attorno al <hi rend="#b">10%</hi>, e si arrabbia: “Non capiamo quindi come mai Merola risponda al candidato leghista <hi rend="#b">Bernardini</hi>, mentre su di noi continuano ad uscire solo commenti del tipo i folcloristici grillini, l’antipolitica dei grillini, i grillini fanno solo proteste, salvo poi esercitarsi senza pudore e in maniera fittizia nella copiatura del nostro programma”.</p>
    <p>Tutti poi parlano di un sondaggio diffuso dal Pd che dà il partito vincente al primo turno. Non è detto che l’abbia fatto, prima cosa, e sicuramente è vecchio di un paio di mesi. Lasciando perdere poi le bufale colossali dei sondaggi della sinistra alle ultime elezioni: la grande vittoria di <hi rend="#b">Prodi nel 2006</hi>, il pareggio di <hi rend="#b">Veltroni nel 2008… </hi>Meglio lasciar stare i sondaggi, anche perché ancora non si capisce bene chi sono i candidati e la situazione è in evoluzione. Prendete Merola. La gaffe sulla squadra di calcio non è che gli giovi. Va bene, ha ammesso l’errore, l’ha buttata quasi sul ridere, ma qualche voto sicuramente lo ha perso. Anche perché a Bologna il Bologna sposta, e Merola lo sa bene, visto che si è portato dietro come capolista il Cevenini che dallo stadio raccoglie.</p>
    <p>Sempre sui sondaggi, in casa Pd, fuori dall’ufficialità, ammettono che è il tentativo di mandare retro molte paure e di stimolare i militanti. In realtà la preoccupazione è diffusa. E molto. E non c’è in pratica un avversario robusto, visto che Lega e Pdl si sono spaccati. Questa è una grande fortuna. Altrimenti altro che Guazzaloca bis.</p>
    <p>La paura più grossa per il Pd di oggi è di arrivare al ballottaggio con Aldrovandi, grigio, ma che può sparigliare una sinistra confusa e conquistare una destra sbandata. Così il Pd non sa come muoversi verso il movimento di <hi rend="#b">Grillo</hi>, che può essere decisivo. Il candidato Bugani: ”Merola ha detto d’ispirarsi al modello di Torino. Ovvero la città piu’ indebitata d’Italia (grazie a<hi rend="#b"> Chiamparino</hi>) con una percentuale di debito pari a 252,2%”.</p>
    <p>La Bologna dei denari e dei poteri in compenso fa i proprio conti nell’ex città rossa. Si investe non tanto per l’immediato, quanto per il futuro. Convinti che forse Merola ce la può anche fare, ma una storia ormai è agli sgoccioli. Quindi si preparano scenari, in cui per altro il Pdl non rientra, considerato anche lui superato. Su questo sta lavorando <hi rend="#b">Gianni Consorte</hi>, ex paron del colosso rosso <hi rend="#b">Unipol e uomo di D’Alema</hi>. Travolto da inchieste giudiziarie, è stato resuscitato dal Bologna Calcio che ha preso in mano a capo di una cordata di padroncini e a cui dopo anni ha dato una linea stabile e amata dai tifosi. In una città che ha perso bandiere, persino una squadra di football può diventarlo.</p>
    <p>Quindi la gaffe di Merola può incredibilmente essere politica nelle sue ricadute. Se la gode come un matto <hi rend="#b">Alfredo Cazzola</hi>, già sconfitto da Flavio Delbono alle elezioni 2009, poi sponsor delle indagini che hanno rovinato il sindaco <hi rend="#b">Pd</hi>, ora tornato dopo anni alla guida del Bologna. Fa lezione a Merola. “Gli uomini che si sono sempre concentrati sulla politica non sono così sensibili a quella che è la quotidianità della vita cittadina”. Sostiene il civico Aldrovandi, abbracciandosi con Consorte. I due vogliono mostrare che ci sono molte crepe nella città già dominata dal Pci e c’è spazio per nuove soluzioni. E’ la stessa linea della Lega, che vuole estromettere la destra vecchia maniera. Paradossalmente persino alla rossa Lega cooperativa ci si muove nella stessa ottica: si stanno ridistribuendo molti incarichi di vertice senza nemmeno avvisare il vecchio partito di riferimento. Ben al di là delle elezioni, si costruiscono nuove lobby per gli anni a venire.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>