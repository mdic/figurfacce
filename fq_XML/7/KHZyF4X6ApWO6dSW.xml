<doc sitename="Il Fatto Quotidiano" title="Commissione Csm: &quot;Berlusconi ha denigrato il pm del caso Mills&quot; - Il Fatto Quotidiano" author="RQuotidiano" date="2011-01-10" url="http://www.ilfattoquotidiano.it/2011/01/10/commissione-csm-berlusconi-ha-denigrato-il-pm-del-caso-mills/85698/" hostname="ilfattoquotidiano.it" description="Berlusconi ha denigrato con accuse infondate il sostituto procuratore di Milano Fabio De Pasquale, pm del processo Mills. E anche la magistratura nel suo complesso. Lo sostiene la Prima Commissione del Csm nella proposta di risoluzione con cui ha concluso la pratica a tutela di De Pasquale, che il presidente del Consiglio il 3 ottobre …" categories="Giustizia" tags="Csm;David Mills;Fabio De Pasquale;Silvio Berlusconi" fingerprint="72f25b7a14d2211">
  <main>
    <head rend="h1">Commissione Csm: “Berlusconi <lb/>ha denigrato il pm del caso Mills”</head>
    <p><hi rend="#b">Berlusconi</hi> ha denigrato con accuse infondate il sostituto procuratore di Milano <hi rend="#b">Fabio De Pasquale</hi>, pm del processo Mills. E anche la magistratura nel suo complesso. Lo sostiene la Prima Commissione del Csm nella proposta di risoluzione con cui ha concluso la pratica a tutela di De Pasquale, che il presidente del Consiglio il 3 ottobre scorso attaccò in un discorso in cui parlò anche di un’“associazione a delinquere” tra le toghe e il magistrato milanese. La proposta di risoluzione è stata approvata a maggioranza, con il voto contrario del laico della Lega Matteo Brigandì.</p>
    <p>Nel discorso che tenne alla Festa del Pdl a Milano, Berlusconi non solo definì “famigerato” De Pasquale, e parlò di “un’associazione a delinquere” nella magistratura, ma mise in evidenza che “tre diversi collegi, quello di primo grado, secondo grado e la Cassazione avevano avallato la tesi del pm del processo <hi rend="#b">Mills</hi>” dimostrando quindi che “c’è un accordo fra i giudici di sinistra che vuole sovvertire il risultato delle elezioni”. Inoltre il premier rilevò che De Pasquale era “lo stesso pm che disse a <hi rend="#b">Cagliari </hi>che il giorno dopo l’avrebbe messo in libertà e poi è andato in vacanza e il giorno dopo Cagliari si è tolto la vita”. Un intervento che provocò la reazione indignata dell’Associazione nazionale magistrati, che puntò l’indice contro i “continui attacchi che rischiano di delegittimare un’istituzione dello Stato”, e del procuratore di Milano <hi rend="#b">Edmondo Bruti Liberati</hi>, che bollò le parole del premier come “denigrazioni che si qualificano da sole”.</p>
    <p>Ora la Prima Commissione del Csm sottolinea innanzitutto l’infondatezza delle accuse rivolte da Berlusconi a De Pasquale per il caso Cagliari e su cui il premier fonda la “parzialita” del pubblico ministero di Milano: non c’è collegamento tra la morte di Cagliari e il comportamento di De Pasquale, riconosciuto legittimo dagli accertamenti penali e disciplinari che furono compiuti all’epoca, scrive la Commissione. Che inoltre vede nelle parole del presidente del Consiglio su un “preteso e non dimostrato accordo” tra le toghe per “sovvertire il risultato elettorale”, il rischio di una delegittimazione dell’intera magistratura.</p>
    <p>Il documento contro il quale ha votato <hi rend="#b">Brigandì</hi>, che ha presentato una relazione di minoranza, sarà discusso dal plenum probabilmente la prossima settimana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>