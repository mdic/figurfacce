<doc sitename="Il Fatto Quotidiano" title="Marina Berlusconi: &quot;Mi sento più vicina alla sinistra se parliamo di aborto, fine vita o diritti Lgbtq&quot; - Il Fatto Quotidiano" author="F Q" date="2024-06-26" url="https://www.ilfattoquotidiano.it/2024/06/26/marina-berlusconi-mi-sento-piu-vicina-alla-sinistra-se-parliamo-di-aborto-fine-vita-o-diritti-lgbtq/7601573/" hostname="ilfattoquotidiano.it" description="E sulle ultime elezioni in Europa: &quot;Il successo di movimenti con idee antidemocratiche non può non allarmare&quot;" categories="Politica" tags="Diritti Civili;Marina Berlusconi;Mondadori;Silvio Berlusconi" fingerprint="6db2de6cff4a4825">
  <main>
    <head rend="h1">Marina Berlusconi: “Mi sento più vicina alla sinistra se parliamo di aborto, fine vita o diritti Lgbtq”</head>
    <graphic src="https://st.ilfattoquotidiano.it/wp-content/uploads/2020/09/05/marina-berlusconi-1200-690x362.jpg"/>
    <p>“Questo governo ha sempre rispettato le regole della <hi rend="#b">democrazia</hi> poi ci sono anche <hi rend="#b">temi</hi> su cui si può essere più o meno <hi rend="#b">d’accordo</hi>. Ad esempio i <hi rend="#b">diritti civili</hi>: se parliamo di <hi rend="#b">aborto</hi>, <hi rend="#b">fine vita</hi> o <hi rend="#b">diritti Lgtbq</hi>, mi sento più<hi rend="#b"> in sintonia con la sinistra</hi> di buon senso. Ognuno deve essere<hi rend="#b"> libero di scegliere</hi>“. Sono le parole di <hi rend="#b">Marina Berlusconi</hi>, intervistata dal <hi rend="#i">Corriere della Sera</hi>, in occasione della presentazione della nuova casa editrice che si chiamerà <hi rend="#b">Silvio Berlusconi Editore</hi>.</p>
    <p>Un omaggio al padre e che avrà al centro, dice, la parola “<hi rend="#b">Libertà</hi>“. “Il termine è tornato terribilmente <hi rend="#b">attuale</hi>“, continua la presidente di Mondadori commentando le ultime elezioni <hi rend="#b">Europee</hi>. “Il successo di movimenti con<hi rend="#b"> idee antidemocratiche</hi> non può non <hi rend="#b">allarmare</hi>. Le preoccupazioni sulle conseguenze del prossimo voto negli <hi rend="#b">Stati Uniti</hi> aumentano – dichiara -. Penso che a <hi rend="#b">Bruxelles</hi> si debba fare una riflessione molto <hi rend="#b">profonda</hi>. Dietro il diffondersi di certe simpatie <hi rend="#b">antidemocratiche</hi> c’è anche una crescente <hi rend="#b">insofferenza</hi>, quasi una rabbia, verso l’Europa del troppo controllo, del dirigismo, della burocrazia. Al contrario serve un’Europa più <hi rend="#b">forte</hi> e più <hi rend="#b">coesa</hi>“.</p>
    <p>E la destra italiana? “<hi rend="#b">C’è chi grida all’emergenza democratica? Io proprio non la vedo</hi> – ribatte -. Questo governo ha sempre rispettato pienamente le regole della democrazia e in politica estera ha mantenuto la barra dritta su posizioni europeiste e filoatlantiche. Poi, per carità, ci sono anche temi su cui si può essere più o meno d’accordo…”. Appunto, sui diritti civili.</p>
    <p>E alla domanda se la sua sia una <hi rend="#b">discesa in campo</hi> nella politica per seguire le orme del padre, replica: “La risposta è sempre la stessa. <hi rend="#b">No</hi>. Assolutamente no, <hi rend="#b">né oggi, né in futuro</hi>“. Ma tornando sulla Silvio Berlusconi Editore, Marina Berlusconi al <hi rend="#i">Corriere</hi> spiega che “non sarà solo un <hi rend="#b">omaggio</hi> a mio padre, ma un progetto editoriale che vuole dare più forza al pensiero <hi rend="#b">liberale</hi> e <hi rend="#b">democratico</hi>, contro ogni forma di totalitarismo, nel nome di quella libertà che finisce solo dove comincia quella altrui”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>