<doc sitename="Il Fatto Quotidiano" title="Per gli esponenti di Generazione Italia &quot;esperienza di governo finita&quot; - Il Fatto Quotidiano" author="RQuotidiano" date="2010-11-28" url="http://www.ilfattoquotidiano.it/2010/11/28/generazione-italia-esperienza-di-governo-finita/79296/" hostname="ilfattoquotidiano.it" description="Se fosse per i militanti di Generazione Italia il governo sarebbe già finito. Almeno sembra, stando alla lettera che il movimento che fa capo a Futuro e Libertà ha inviato a Silvio Berlusconi e ha pubblicato sul suo sito. Una replica che giunge il giorno dopo la pubblicazione del messaggio audio di Berlusconi sul sito …" categories="Politica" tags="Futuro e Libertà;Silvio Berlusconi" fingerprint="ecedd30b4d42c72d">
  <main>
    <head rend="h1">Per gli esponenti di Generazione Italia “esperienza di governo finita”</head>
    <p>Se fosse per i militanti di <hi rend="#b">Generazione Italia</hi> il governo sarebbe già finito. Almeno sembra, stando alla lettera che il movimento che fa capo a <hi rend="#b">Futuro e Libertà</hi> ha inviato a<hi rend="#b"> Silvio Berlusconi</hi> e ha <ref target="http://www.generazioneitalia.it/2010/11/28/lettera-di-sfiducia-a-berlusconi/">pubblicato sul suo sito</ref>.<lb/> Una replica che giunge il giorno dopo la <ref target="http://www.ilfattoquotidiano.it/2010/11/27/governo-berlusconi-patto-di-legislatura-con-chi-ci-sta/79130/">pubblicazione del messaggio audio di Berlusconi</ref> sul sito dei Promotori della Libertà nel quale dava del “traditore” i parlamentari del centrodestra che non sosterranno il governo “con i loro voti sino al completamento della legislatura”. E la lettera pubblicata sa di “déjà vu”, qualcosa di già letto e sentito. Il messaggio dei finiani è infatti molto simile alla lettera con cui la <hi rend="#b">Lega Nord</hi> toglieva il suo sostegno al primo governo Berlusconi. In molti passaggi infatti vengono riportare le stesse frasi e gli stessi motivi per i quali il Carroccio sfiduciò il premier (<ref target="http://www.ilfattoquotidiano.it/2010/11/28/il-confronto-delle-lettere-dei-finiani-e-dei-leghisti/79303/"> leggi qui il confronto tra le due lettere</ref>).</p>
    <p>“Generazione Italia considera conclusa negativamente l’esperienza di questo Governo che, come fosse un suo feudo personale, ha presieduto”. Così comincia la lettera. Tra i motivi c’è la mancata “approvazione di una legge antitrust che eliminasse il monopolio di Mediaset (Fininvest, nella lettera dei leghisti, <hi rend="#i">ndr</hi>)” che avrebbe dovuto favorire “il rinnovo strutturale della Rai restituendo ai media la loro libertà e democratica funzione per informare imparzialmente e obiettivamente l’opinione pubblica”, perché “i patti richiedevano la netta separazione tra gli interessi personali dal Capo del Governo e la sua funzione di altissimo Pubblico Ufficiale”.</p>
    <p>Ci sono anche le promesse della campagna elettorale che non sono state mantenute, come “il secolare problema meridionale”, tanto caro ai finiani, ma anchela pace sociale, il sostegno alla piccola e media impresa, l’eliminazione della partitocrazia e dello Stato padrone, il “fare dell’Italia un grande paese a ispirazione liberal-democratica”. Invece l’esecutivo Berlusconi “ha inteso la governabilità come fine a sé stessa, il potere per il potere”. E’ stato “un Governo dei conflitti con la magistratura e con il sindacato, un governo del controllo dell’informazione”.<lb/> Generazione Italia rigetta le accuse di tradimento “perché chiediamo una verifica” del “patto preventivo stipulato davanti agli elettori”. Anzi, il traditore è chi “contrappone voglia di potere e minacce di tumulti in piazza”. Ricordando che è il Parlamento che “elegge e fa cadere i governi” i militanti vicino a Gianfranco Fini e Italo Bocchino scrivono: “Onorevole Presidente, lo Stato non è lei! Lei non è l’uomo della provvidenza, tutt’altro!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>