<doc sitename="Il Fatto Quotidiano" title="Milano, &quot;liste pulite&quot; nel Pdl. La Russa esclude Di Martino, ma dimentica Berlusconi - Il Fatto Quotidiano" author="Davide Vecchi" date="2011-04-09" url="http://www.ilfattoquotidiano.it/2011/04/09/milano-liste-pulite-nel-pdl-la-russa-esclude-di-martino-ma-dimentica-berlusconi/103300/" hostname="ilfattoquotidiano.it" description="Il Pdl mette in atto l’operazione “liste pulite” e, in vista delle amministrative a Milano del prossimo 15 maggio, taglia Stefano Di Martino, ex An, oggi vicepresidente dell’aula del Comune lombardo, per le vicende giudiziarie in cui è coinvolto: condannato in primo grado a nove mesi per aver partecipato nel 2007 alla sommossa di Chinatown …" categories="Archivio" tags="Ignazio La Russa;Letizia Moratti;Milano;PDL;Silvio Berlusconi" fingerprint="ebe263f54dbbb52c">
  <main>
    <head rend="h1">Milano, “liste pulite” nel Pdl. La Russa esclude Di Martino, ma dimentica Berlusconi</head>
    <p>Il Pdl mette in atto l’operazione “liste pulite” e, in vista delle amministrative a Milano del prossimo 15 maggio, taglia <hi rend="#b">Stefano Di Martino</hi>, ex An, oggi vicepresidente dell’aula del Comune lombardo, per le vicende giudiziarie in cui è coinvolto: condannato in primo grado a nove mesi per aver partecipato nel 2007 alla sommossa di Chinatown e rinviato a giudizio lo scorso ottobre per un finanziamento per l’associazione Alkeos, nata per svolgere attività di mediazione con la comunità cinese ma impegnata in altro.</p>
    <p> Le regole sono semplici, le aveva sintetizzate <hi rend="#b">Ignazio La Russa</hi> nel febbraio del 2010 in vista delle Regionali. “Abbiamo deciso – aveva spiegato il coordinatore del Pdl – di attenerci a questo metodo: chi ha un rinvio a giudizio a carico sarà invitato a non candidarsi, salvo che si tratti di reati assolutamente marginali. Per tutti gli altri casi la candidatura è possibile”.</p>
    <p>Così ieri è toccato a Di Martino, ma è l’unica vittima. Proprio nel giorno in cui il Pdl ha chiuso la propria lista per le comunali a Milano. E capolista chi è? Il presidente del Consiglio, <hi rend="#b">Silvio Berlusconi</hi>, rinviato a giudizio per concussione e prostituzione minorile per il caso Ruby. Del resto il Cavaliere garantisce cinquantamila voti. E’ la quarta volta che si candida al Comune di Milano come capolista: in passato ha sostenuto <hi rend="#b">Gabriele Albertini</hi>, nel 1997 e nel 2001, poi <hi rend="#b">Letizia Moratti</hi> nel 2006. Non può certo mancare quest’anno. Ma all’operazione “liste pulite” ci tiene molto, tanto da aver approvato lui stesso le regole. A dirlo è <hi rend="#b">Mario Mantovani</hi>, coordinatore del partito il Lombardia e autore del bollettino anti-corruzione. “Il presidente è soddisfatto e mi ha detto: ‘Finalmente qualcuno ha messo i puntini sulle i’”.</p>
    <p>Ci sono dunque dei distinguo, ovviamente. “Si valuterà caso per caso – spiega Mantovani – ma è chiaro che se qualcuno ha un problema di ritardi sull’affitto di casa è una questione diversa da un reato contro la pubblica amministrazione”. Così ieri pomeriggio quando Di Martino si è presentato nella sede del partito in viale Monza per firmare la candidatura ha trovato Ignazio La Russa ad aspettarlo. “Dobbiamo parlare”, gli ha detto. Il colloquio è durato diverse ore e, dicono alcuni dei presenti, i toni non sono stati certo distesi e cordiali. Tanto che alla fine Di Martino ha accettato l’invito a non presentarsi. Ma non l’ha presa bene. “Così all’ultimo minuto, io ho speso 40mila euro per il materiale elettorale, ora paga il partito”. Santini, penne, matite e borse porta computer da regalare agli elettori. “Porto tutto davanti alla sede del partito e li scarico lì davanti, assurdo” ripete Di Martino. Che ieri ha sbottato: “Mi sembra una cosa fuori da ogni logica oltre che scorretta chiedermi se ho intenzione di correre e poi porre problemi il giorno dell’accettazione delle candidature. A questo punto valuterò il da farsi, la campagna elettorale è ancora lunga”. Ma la lista del Pdl è preclusa, e oggi alle 10 in San Babila è cominciata la raccolta firme per convalidare le candidature, quindi ormai definitive. E Berlusconi, come detto, sarà per la quarta volta capolista. E aiuterà Letizia Moratti nella campagna elettorale partecipando a due comizi: domenica 17 aprile a una iniziativa al Teatro Nuovo a cui dovrebbe partecipare anche <hi rend="#b">Umberto Bossi</hi>, e il 7 maggio, l’ultimo sabato di campagna elettorale, per un appuntamento che dovrebbe tenersi al Castello Sforzesco. E magari illustrerà i risultati dell’operazione “liste pulite”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>