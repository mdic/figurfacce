<doc sitename="Il Fatto Quotidiano" title="Tutti gli smacchi al governo del Cucù - Il Fatto Quotidiano" author="Giampiero Gramaglia" date="2011-01-02" url="http://www.ilfattoquotidiano.it/2011/01/02/tutti-gli-smacchi-al-governo-del-cucu/84590/" hostname="ilfattoquotidiano.it" description="Il no del Brasile all’estradizione di Cesare Battisti, terrorista e omicida conclamato e mai pentito, è una decisione grave e profondamente sbagliata ed è l’ultimo di una serie di smacchi subiti dall’Italia sulla scena internazionale negli ultimi trenta mesi, al di là delle rodomontate del Cavaliere che – dice lui – frenò la guerra tra …" categories="Politica" tags="Brasile;Cesare Battisti;Lula;Mario Draghi;Massimo D’Alema;Nicolas Sarkozy;ONU;Silvio Berlusconi;Unione Europea;Vladimir Putin;Wikileaks" fingerprint="e9a3f217e29e8125">
  <main>
    <head rend="h1">Tutti gli smacchi al governo del Cucù</head>
    <p>Il no del Brasile all’estradizione di <hi rend="#b">Cesare Battisti</hi>, terrorista e omicida conclamato e mai pentito, è una decisione grave e profondamente sbagliata ed è l’ultimo di una serie di smacchi subiti dall’Italia sulla scena internazionale negli ultimi trenta mesi, al di là delle rodomontate del Cavaliere che – dice lui – frenò la guerra tra Russia e Georgia, contribuì al “reset” delle relazioni tra Washington e Mosca, convinse la Turchia ad accettare l’ex premier danese <hi rend="#b">Anders Fogh Rasmussen</hi> a capo della Nato e via vantando. In realtà, di concreto, la politica estera italiana ha poco da esibire dal 2008 a oggi, a parte qualche bella foto di Mr B con i Grandi della Terra “rubata” nei tempi morti di qualche Vertice: il premier, questo gli va riconosciuto, è abilissimo a inserirsi nel crocchio giusto al momento dello scatto che conta, al G8 o al G20 o in qualsiasi altro consesso internazionale; così com’è recidivo nel giungere fuori tempo massimo a un Vertice, bloccato sulla soglia da una telefonata irrinunciabile (da ultimo gli accadde a metà novembre, a Lisbona, quando l’ira neppur troppo funesta di <hi rend="#b">Mara Carfagna</hi> lo fece arrivare in ritardo alla riunione dei leader dell’Alleanza atlantica).</p>
    <p>Lasciamo da parte gli imbarazzi di Wikileaks, almeno quelli “stile gossip”, perché lì <hi rend="#b">Berlusconi</hi> sta in solida e larga compagnia. E tiriamo pure una croce sopra la litania di baci e abbracci a oligarchi e dittatori, dal russo <hi rend="#b">Vladimir Putin</hi> al libico <hi rend="#b">Muhammar Gheddafi</hi>, passando per i pre e post-sovietici – che pari sono – <hi rend="#b">Aleksander Lukashenko</hi>, bielorusso, e <hi rend="#b">Nursultan Nazarbayev</hi>, kazako (ma non c’è un pizzico di contraddizione a fare l’elogio democratico di quei due puri prodotti stalinisti, quando in patria si colpiscono con l’anatema ‘comunisti’ oppositori che possono al massimo vantare come esperienza di sinistra l’infanzia all’oratorio?).</p>
    <p>Il problema non è quanto poco l’Italia conti non nel Mondo, che, in fondo, ci può anche stare: non siamo un grande Paese in termini demografici e non siamo fra i primissimi in termini di ricchezza né assoluta né pro capite; non sediamo in modo stabile nel Consiglio di Sicurezza dell’Onu e non abbiamo – è storia vecchia – un record immacolato, in termini di credibilità internazionale, anche se non siamo mai venuti meno finora alla lealtà atlantica ed europea. La misura della mancanza di peso dell’Italia la dà proprio l’Ue, dove pure avremmo tutti i motivi per sentir-ci grandi: le dimensioni, l’economia, l’essere nel nucleo fondatore. E, invece, nelle corse ai posti che contano dell’Unione del Trattato di Lisbona, l’Italia non ce l’ha mai fatta. Puntava alla presidenza del Parlamento europeo, che – si badi – non ha mai avuto da quando l’Assemblea è eletta a suffragio universale, cioè dal 1979, 31 anni e 13 presidenti fa, perché ce ne sono due a legislatura; ma il gruppo del Ppe, proprio quello di cui fa parte il Pdl del premier, ha preferito il polacco <hi rend="#b">Jerzy Bozek</hi> al degnissimo candidato italiano <hi rend="#b">Mario Mauro</hi>.</p>
    <p>Ha poi provato, con scarsa convinzione e molta goffaggine, a ottenere per <hi rend="#b">Massimo D’Alema</hi> il posto di ministro degli Esteri europeo, subendo il gioco dai socialisti, cui il posto spettava e che avevano un altro candidato. E, infine, è stata esclusa da tutti i posti che contano della nuova diplomazia europea gestita da <hi rend="#b">Lady Ashton</hi>, che non ha nessun italiano nel suo ‘inner circle’ e che ha mandato ambasciatori italiani in Albania, dove non avevamo certo bisogno di contare di più di quel che già contiamo, e in Uganda, dove, comunque, non conteremo nulla. E quando, recentemente, un italiano ha ottenuto un incarico di prestigio – <hi rend="#b">Giovanni Kessler</hi> è stato nominato alla guida dell’agenzia europea anti-corruzione decisione è parsa quasi rispondere alla legge del contrappasso: mettere la lotta alla corruzione in mano a un italiano, proprio nei giorni in cui la fiducia al governo, a Roma, ruotava intorno alla compravendita di una manciata di voti.</p>
    <p>La poca credibilità dell’Italia berlusconiana nuoce ai candidati migliori. Il governatore di BankItalia <hi rend="#b">Mario Draghi</hi> ha le carte in regola per ambire alla guida della Banca centrale europea, ma non è affatto sicuro di riuscire a succedere a <hi rend="#b">Jean-Claude Trichet</hi> (e non solo perché la Germania vuole quel posto). E non è solo questione di poltrone: la vicenda del brevetto europeo, dove l’Italia s’è fatta sbattere dietro la lavagna della classe di europeismo, beffata persino dalla Gran Bretagna, dimostra un’imbarazzante incapacità di costruire alleanze e di cucire rapporti. La prossima volta che vede <hi rend="#b">Sarkozy</hi>, o la <hi rend="#b">Merkel</hi>, Mr B, invece di raccontargli barzellette o di farle cucù, provi a condividere con loro una strategia e degli obiettivi.</p>
    <p>da <hi rend="#i">Il Fatto quotidiano</hi> del 2 gennaio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>