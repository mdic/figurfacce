<doc sitename="Il Fatto Quotidiano" title="Centrodestra, pranzo del disgelo tra Berlusconi e Meloni. Salvini: &quot;Sarà premier chi prende un voto in più&quot; - Il Fatto Quotidiano" author="F Q" date="2022-07-22" url="https://www.ilfattoquotidiano.it/2022/07/22/centrodestra-pranzo-del-disgelo-tra-berlusconi-e-meloni-salvini-sara-premier-chi-prende-un-voto-in-piu/6723976/" hostname="ilfattoquotidiano.it" description="Intanto Berlusconi è pronto a candidarsi come capolista al Senato [Leggi]" categories="Politica" tags="Centrodestra;Forza Italia;Fratelli dItalia;Giorgia Meloni;Lega;Matteo Salvini;Silvio Berlusconi" fingerprint="7eb69275396db1dc">
  <main>
    <head rend="h1">Centrodestra, pranzo del disgelo tra Berlusconi e Meloni. Salvini: “Sarà premier chi prende un voto in più”</head>
    <graphic src="https://st.ilfattoquotidiano.it/wp-content/uploads/2022/07/22/10507438_large-1-690x362.jpg"/>
    <p>Il <hi rend="#b">centrodestra</hi> cerca di ricompattarsi in vista dell’inizio della <hi rend="#b">campagna elettorale</hi>. Mentre rimangono da sciogliere nodi di non poco conto, come <ref target="https://www.ilfattoquotidiano.it/in-edicola/articoli/2022/07/22/seggi-la-destra-litiga-meloni-vuole-il-50-b-e-salvini-contrari/6699510/">la premiership e la distribuzione dei seggi uninominali (Meloni vuole il 50%, Berlusconi e Salvini contrari)</ref>, i tre leader – ritornati insieme dopo</p>
    <p><ref target="https://www.ilfattoquotidiano.it/2022/07/21/il-consiglio-dei-ministri-dopo-lo-scioglimento-delle-camere-lintervento-di-draghi-ci-sara-tempo-per-i-saluti-ora-rimettiamoci-al-lavoro/6695165/">le dimissioni di</ref>– cercano di ristabilire regole e sintonia.</p>
    <hi rend="#b">Mario Draghi</hi>
    <p><hi rend="#b">Il pranzo –</hi> Primo passo è stato il pranzo a “Villa Grande” tra <hi rend="#b">Silvio Berlusconi</hi> e <hi rend="#b">Giorgia Meloni</hi>. Dopo tante riunioni del centrodestra di governo insieme a <hi rend="#b">Matteo Salvini</hi> e i centristi, il presidente di <hi rend="#b">Forza Italia</hi> ha organizzato nella sua residenza un incontro per “rompere il ghiaccio” con la leader di<hi rend="#b"> Fratelli d’Italia</hi>. Un primo confronto in vista del voto anticipato del 25 settembre, dopo mesi di freddezza e turbolenze. Fonti azzurre assicurano che il faccia a faccia è andato molto bene. Anche lo staff di Fdi conferma il clima positivo. Per la prossima settimana è stato così convocato un <hi rend="#b">vertice</hi> con tutti i leader del centrodestra.</p>
    <p><hi rend="#b">La candidatura di B. – </hi>Salutata Giorgia Meloni, Berlusconi ha fatto rotta verso la Sardegna, non prima di aver fatto trapelare la sua intenzione di correre in prima persona in questa competizione elettorale. Sarebbe pronto a <hi rend="#b">candidarsi come capolista al Senato</hi>, dopo la “cacciata” del 2013 per effetto dalla <hi rend="#b">legge Severino</hi> dopo la <hi rend="#b">condanna</hi> in via definitiva per frode fiscale a 4 anni di detenzione e 2 anni di <hi rend="#b">interdizione dai pubblici uffici</hi>. “Si candida certamente al Senato”, assicura <hi rend="#b">Antonio Tajani</hi>: “Sta come un grillo. Lui si esalta in campagna elettorale”.</p>
    <p><hi rend="#b">La premiership –</hi> Intanto il prossimo vertice del centrodestra servirà per mettere nero su bianco le regole. Sul fronte premiership Giorgia Meloni (leader del primo partito nei sondaggi), pretenda chiarezza: la regola della coalizione per cui chi prende più voti indica il candidato per Palazzo Chigi è di fatto congelata. A cercare di calmare le acque ci pensa Salvini che garantisce su Twitter che “<hi rend="#b">chi prenderà un voto in più</hi> avrà l’onore e l’onere di indicare il nome”. Tajani però rinvia a dopo elezioni. “Prima bisogna vincere, avere una squadra forte e un buon allenamento. <hi rend="#b">Poi chi alzerà la coppa, si vedrà</hi>“, taglia corto il coordinatore azzurro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>