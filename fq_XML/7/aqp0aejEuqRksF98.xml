<doc sitename="Il Fatto Quotidiano" title="Calenda: &quot;Se gli italiani vogliono al governo gente che fa le sceneggiate come al GF, votino Salvini e Meloni o quello che regala dentiere&quot; - Il Fatto Quotidiano" author="F Q" date="2022-08-07" url="https://www.ilfattoquotidiano.it/2022/08/07/calenda-se-gli-italiani-vogliono-al-governo-gente-che-fa-le-sceneggiate-come-al-gf-votino-salvini-e-meloni-o-quello-che-regala-dentiere/6754959/" hostname="ilfattoquotidiano.it" description="&quot;E ALLORA VOTINO QUELLO CHE REGALA DENTIERE&quot;, Carlo Calenda sfotte gli avversari politici di centrodestra. Sentite cosa ha detto [Video]" categories="Politica" tags="Carlo Calenda;Giorgia Meloni;Luigi di Maio;Matteo Renzi;Matteo Salvini;Movimento 5 Stelle;Silvio Berlusconi;Stampa" fingerprint="aaa76610db9e82b6">
  <main>
    <p>“Se gli italiani vogliono uno che va a fare le sceneggiate come al <hi rend="#b">Grande Fratello</hi>, si votassero <hi rend="#b">Salvini, la Meloni o quello che regala le dentiere a tutto il mondo (Berlusconi, ndr).</hi> Facessero loro, decidessero loro. Se preferiscono questi, se li votassero. Che dobbiamo fa’?”. Così, ai microfoni di </p>
    <p><hi rend="#b">“24 Mattino Estate”</hi>, su Radio24, il leader di</p>
    <p><hi rend="#b">Azione, Carlo Calenda</hi>, si pronuncia sugli alti gradimenti del centrodestra in base agli ultimi sondaggi, aggiungendo: “Se invece gli italiani vogliono qualcuno che ha</p>
    <p><hi rend="#b">l’esperienza per risolvere quel determinato problema, possono votare me</hi>. Ho lavorato alla Ferrari, a Sky, a Mtv, ho fatto il ministro, il rappresentante permanente a Bruxelles, il responsabile per il made in Italy”.</p>
    <p>“<hi rend="#b">Salvini</hi> è andato a fare l’ennesimo show a Lampedusa – continua Calenda – e lo riempito di <hi rend="#b">pernacchie</hi>, perché hanno capito perfettamente che dice e fa sempre le stesse cose. <hi rend="#b">Ma in un Paese normale uno così non lo voterebbe più neanche la madre</hi>. Siamo noi che accettiamo dai politici delle cose che sono… boh. Io le trovo assurde. Gli elettori devono comprendere che la politica non è il Grande Fratello, quello che si vota determina delle conseguenze. E ogni volta che gli elettori si lasciano dividere in squadre destra-sinistra o fascisti-comunisti, fanno un favore a politici a cui non affiderebbero <hi rend="#b">nemmeno la gestione di un bar</hi>“.</p>
    <p>Irremovibile la posizione del leader di Azione sul patto col<hi rend="#b"> Pd, </hi>sui <hi rend="#b">dimaiani</hi> e sul <hi rend="#b">M5s</hi>: “<hi rend="#b">L’accordo fatto non è assolutamente modificabile, neanche la numerazione delle pagine</hi>. L’altro limite per me è non regalare un voto di Azione a <hi rend="#b">Di Maio, D’Incà e</hi> transfughi vari dei 5 Stelle. Per quanto mi riguarda, sarebbe molto meglio che <hi rend="#b">tornassero a fare la loro professione precedente. Cioè il nulla</hi>. I 5 Stelle hanno avvelenato il dibattito italiano e hanno fatto <hi rend="#b">disastri.</hi> Io mi sono stancato di vedere la gente che distrugge invece di costruire – aggiunge – E i 5 Stelle sono i campioni della distruzione. <hi rend="#b">Io con loro non ci voglio avere a che fare.</hi> Se li votassero chi crede che si può ottenere tutto senza dover fare nulla: solo diritti e niente doveri. <hi rend="#b">Coi 5 Stelle io non farò mai un governo politico</hi>. La verità è che questo Paese, grazie anche alla <hi rend="#b">legge elettorale assurda fatta da Renzi,</hi><hi rend="#b">è il più grande casino dell’universo</hi>. Non si capisce nulla”.</p>
    <p>Calenda ne ha anche per i giornali e in particolare con <hi rend="#i">Libero</hi>, che in un articolo a firma di <hi rend="#b">Giovanni Sallusti</hi> definisce <hi rend="#b">l’accordo tra Pd e Azione “il più masochistico della storia”</hi>, perché la spartizione di seggi 70/30 favorisce eccessivamente il partito calendiano e il suo leader, il quale politicamente peserebbe “un quinto del Pd”: “È proprio una cavolata. Libero è uno di quei giornali che fa la campagna elettorale per la destra.<hi rend="#b"> In Italia non abbiamo la stampa indipendente,</hi> ma giornali che fanno campagne elettorali per la destra e per la sinistra”.<lb/> Ma alle lievi rimostranze della conduttrice, Calenda rettifica: “<hi rend="#b">Tranne voi,il Sole 24 Ore e La Stampa, altri giornali sono militanti, come Libero</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>