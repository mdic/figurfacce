<doc sitename="Il Fatto Quotidiano" title="Parroco legge ai fedeli l'Unità per spiegare il bunga bunga - Il Fatto Quotidiano" author="RQuotidiano" date="2011-02-02" url="http://www.ilfattoquotidiano.it/2011/02/02/parroco-legge-in-chiesa-lunita-per-spiegare-ai-fedeli-il-caso-ruby/89743/" hostname="ilfattoquotidiano.it" description="In attesa che il caso Ruby rivoluzioni il panorama politico, una conseguenza dei festini di Arcore c’è già stata: è saltata la storica rivalità tra Don Camillo e Peppone. Così capita che per spiegare ai fedeli il degrado del bunga bunga, un parroco trevigiano usi l’Unità anziché i testi sacri. Don Giorgio Morlin ha infatti …" categories="Cronaca" tags="Bunga Bunga;Chiesa;Concita De Gregorio;Ruby;Silvio Berlusconi" fingerprint="68c361a628ffcd07">
  <main>
    <head rend="h1">Parroco legge ai fedeli l’Unità <lb/> per spiegare il bunga bunga</head>
    <p>In attesa che il caso Ruby rivoluzioni il panorama politico, una conseguenza dei festini di Arcore c’è già stata: è saltata la storica rivalità tra Don Camillo e Peppone. Così capita che per spiegare ai fedeli il degrado del bunga bunga, un parroco trevigiano usi l’<hi rend="#i">Unità</hi> anziché i testi sacri. <hi rend="#b">Don Giorgio Morlin </hi>ha infatti pensato di distribuire in chiesa le fotocopie di un editoriale della direttrice <hi rend="#b">Concita De Gregorio</hi> – titolo <ref target="http://www.unita.it/le-altre-donne-1.266857">“Le altre donne”</ref> – per aiutare i fedeli a chiarirsi le idee sulle abitudini del premier, accusato di prostituzione minorile e concussione. L’iniziativa, attuata domenica scorsa, non è però piaciuta a tutti i parrocchiani, al punto che uno di questi ha scritto al quotidiano <hi rend="#i">Il Gazzettino</hi> per protestare, spiegando che non pensava “di andare a un comizio, ma alla messa”.</p>
    <p>Don Giorgio, parrocco di Mazzocco-Torni, una frazione di Mogliano Veneto (Treviso), non si era del resto limitato a “volantinare” le fotocopie del pezzo della De Gregorio. Durante l’omelia della messa aveva letto alcuni stralci del fondo tratto dal quotidiano fondato da Antonio Gramsci, dedicato alle vicende di <hi rend="#b">Silvio Berlusconi</hi> e all’inchiesta sulla feste ad Arcore. “Io sono un uomo di chiesa – si difende il sacerdote sulle pagine del <hi rend="#i">Gazzettino </hi>-. Cosa deve fare un prete se non invitare i fedeli a fare una seria riflessione sulla decadenza dei valori della società?”.</p>
    <p>(l. f.)</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>