<doc sitename="Il Fatto Quotidiano" title="Italia in piazza, il trionfo della Rete sul silenzio delle tv vicine al premier - Il Fatto Quotidiano" author="Federico Mello" date="2011-02-14" url="http://www.ilfattoquotidiano.it/2011/02/14/italia-in-piazza-il-trionfo-della-rete-sul-silenzio-delle-tv-vicine-al-premier/91942/" hostname="ilfattoquotidiano.it" description="Dove non è arrivata la tv, ha trionfato il web. E anche senza il supporto dei media del premier, ieri le donne hanno dato vita a un appuntamento che rimarrà nella storia. Suor Eugenia Bonetti, protagonista nella piazza romana, ha spiegato alla stampa: “Ci hanno chiamato per scendere in piazza, noi abbiamo contribuito a tutto …" categories="Media" tags="Se non ora quando;Silvio Berlusconi;Web" fingerprint="b8806235e5825c38">
  <main>
    <head rend="h1">Italia in piazza, il trionfo della Rete <lb/>sul silenzio delle tv vicine al premier</head>
    <p><ref target="http://www.ilfattoquotidiano.it/wp-content/uploads/2011/02/fermo.jpg"/>Dove non è arrivata la tv, ha trionfato il web. E anche senza il supporto dei media del premier, ieri le donne<graphic src="http://www.ilfattoquotidiano.it/wp-content/uploads/2011/02/fermo.jpg" title="manifestazione interna"/></p>
    <p><ref target="http://www.ilfattoquotidiano.it/2011/02/13/da-trieste-a-palermo-da-bari-a-pesaro-sono-gia-decine-di-migliaia-le-donne-in-piazza/91829/">hanno dato vita a un appuntamento che rimarrà nella storia</ref>.</p>
    <p><hi rend="#b">Suor Eugenia Bonetti</hi>, protagonista nella piazza romana, ha spiegato alla stampa: “</p>
    <p><hi rend="#i">Ci hanno chiamato per scendere in piazza, noi abbiamo contribuito a tutto questo con una riflessione che ha fatto il giro di blog e mass media</hi>”. Se anche le suore comunicano con i media digitali (la Chiesa ha investito da anni su questo fronte), vuol dire che la cappa mediatica scesa a coprire la manifestazione (prima, dopo e durante la giornata di domenica), ha trovato su social network, catene di mail, blog, l’autostrada per raccogliere adesioni e consensi.</p>
    <p>Ieri il Tg1 e il Tg5, all’unisono, <ref target="http://www.ilfattoquotidiano.it/2011/02/14/tg1tg5-linformazione-a-scalette-unificate/91907/">hanno relegato</ref> in basso la manifestazione nella scaletta dei notiziari serali. Il telegiornale diretto da Clemente Mimun – adeguandosi alla regola sempre più praticata di dare prima la smentita della notizia – è arrivato ad annunciare nei titoli di testa: “Il Pdl: donne strumentalizzate, l’opposizione le usa come scudi umani”, per poi trasmettere un servizio dopo 16 minuti.</p>
    <p>Anche alla vigilia della mobilitazione, escluse alcune eccezioni, la televisione è apparsa distratta e a tutt’altro che interessata rispetto agli appuntamenti nelle città italiane. Ma su Internet le cose sono andate diversamente. La <ref target="http://www.facebook.com/pages/Se-Non-Ora-Quando/179187595452434">pagina Facebook</ref> “Se non ora quando” ha pubblicato aggiornamenti continui; <ref target="http://senonoraquando13febbraio2011.wordpress.com/">il blog ufficiale</ref> ha riportato dibattiti, riflessioni, anche confronti serrati tra varie sensibilità femminili che sono poi arrivate unite in piazza. Su YouTube, <ref target="http://www.youtube.com/watch?v=zma-HI-yF3w">lo spot</ref> con <hi rend="#b">Angela Finocchiaro</hi> ha raccolto, replicato in mille video, un numero di visualizzazioni da programma tv di seconda serata. Grazie a tutto questo si è creata una rete capillare che ha fatto nascere iniziative in tutta Italia, raccogliendo grandi risultati nelle piazze principali, ma soprattutto in decine di centri di provincia.</p>
    <p>“<hi rend="#i">Questa volta non avevamo un potente ufficio organizzativo alle spalle</hi> – spiega <hi rend="#b">Loredana Taddei </hi>della Cgil e impegnata giorno e notte per l’appuntamento di domenica – <hi rend="#i">ma la risposta è stata incredibile: duecento piazze in Italia, e poi le iniziative all’estero che ci hanno spiazzato e non avremmo mai potuto prevedere. A Tokyo</hi> – aggiunge –<hi rend="#i"> hanno festeggiato con lo slogan ‘buca-buca’ che da loro vuol dire cultura</hi>”.</p>
    <p><hi rend="#b">Ilaria Ravarino</hi>, giornalista romana di 34 anni che nel comitato “Se non ora quando” ha seguito la comunicazione online, spiega che “<hi rend="#i">senza Internet non saremmo mai riusciti a fare tutto questo. E pensare che nessuna di noi è un ingegnere informatico</hi>”. Racconta come tutto sia partito solo tre settimane fa con una casella di posta elettronica su Gmail e un post su un sito di petizioni gratis: “P<hi rend="#i">oi siamo state travolte</hi>”.</p>
    <p>“<hi rend="#i">E’ cominciata subito ad arrivare una pioggia di mail: abbiamo risposto a tutti, dividendocele per gruppi</hi>. <hi rend="#i">Nel frattempo abbiamo aperto un blog: nessuna di noi l’aveva mai fatto prima</hi>”. Il blog è servito a raccogliere le iniziative nelle varie città e a postare le informazioni man mano che arrivavano. Stesso discorso per le pagine Facebook: da quella “principale” di Roma, è nata presto una pagina per ogni appuntamento locale. “<hi rend="#i">É stato importantissimo </hi>– chiosa Ilaria – <hi rend="#i">Il mezzo informatico ci ha aiutato a raccogliere questa mole di informazioni e a rendere pubblico quello che stava accadendo senza televisione, annunci sui giornali, manifesti che non ci saremmo mai potute permettere</hi>”.</p>
    <p>Oggi, il giorno dopo il successo, anche per rispondere alle bordate che da esponenti di governo sono arrivate contro la piazza “radical chic” (copyright Mariastella Gelmini), è ancora Internet lo strumento per non disperdere tutta l’energia accumulata in queste ore. “<hi rend="#i">Continuiamo e continuate a discutere, a proporre, a costruire</hi>” invitano tutti <ref target="http://senonoraquando13febbraio2011.wordpress.com/">sul blog</ref> “<hi rend="#i">Grazie </hi>– aggiungono – <hi rend="#i">per l’adesione e il sostegno che ha unito così tante persone, numeri che non possono e non devono essere ignorate</hi>”. Numeri, va aggiunto, che fanno molto fragore, e in tutto il mondo, nonostante le scelte arbitrarie dei telegiornali.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>