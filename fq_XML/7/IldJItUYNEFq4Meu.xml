<doc sitename="Il Fatto Quotidiano" title="La casta si salva: non si procede per Lunardi, Sgarbi e Pecoraro Scanio - Il Fatto Quotidiano" author="RQuotidiano" date="2011-03-09" url="http://www.ilfattoquotidiano.it/2011/03/09/la-casta-si-salva-non-si-procede-per-lunardi-sgarbi-e-pecoraro-scanio/96222/" hostname="ilfattoquotidiano.it" description="La casta si salva. Sempre e comunque. A prescindere dal colore della casacca che talvolta viene indossata. Come successo ieri alla Camera dove si doveva decidere sulle richieste di procedere dei magistrati e quindi sul destino processuale di due ex ministri, Pietro Lunardi e Alfonso Pecoraro Scanio, e sull’ex parlamentare Vittorio Sgarbi. Il primo dei …" categories="Giustizia" tags="Alfonso Pecoraro Scanio;Casta;Catia Polidori;Maurizio Paniz;Parlamentari;Pietro Lunardi;Ruby;Silvio Berlusconi;Vittorio Sgarbi" fingerprint="e7e9dec967a10029">
  <main>
    <head rend="h1">La casta si salva: non si procede <lb/> per Lunardi, Sgarbi e Pecoraro Scanio</head>
    <p><ref target="http://www.ilfattoquotidiano.it/wp-content/uploads/2011/03/pecoraro_casta_pp1.jpg"/>La <graphic src="http://www.ilfattoquotidiano.it/wp-content/uploads/2011/03/pecoraro_casta_pp1.jpg" title="pecoraro_casta_int"/></p>
    <p><hi rend="#b">casta si salva</hi>. Sempre e comunque. A prescindere dal colore della casacca che talvolta viene indossata. Come successo ieri alla Camera dove si doveva decidere sulle richieste di procedere dei magistrati e quindi sul destino processuale di due ex ministri,</p>
    <p><hi rend="#b">Pietro Lunardi</hi>e</p>
    <p><hi rend="#b">Alfonso Pecoraro Scanio</hi>, e sull’ex parlamentare</p>
    <p><hi rend="#b">Vittorio Sgarbi</hi>. Il primo dei beneficiari (per la seconda volta sottoposto al voto di</p>
    <p><hi rend="#b">Montecitorio</hi>) è stato Pietro Lunardi del Pdl accusato per una presunta corruzione quando era pro tempore al dicastero delle Infrastrutture e dei trasporti. Lunardi si è trascinato anche l’ex ministro verde Alfonso Pecorario Scanio, anche lui indagato per corruzione a Potenza e, infine, la Camera dei deputati dichiara intoccabile anche Vittorio Sgarbi sul conflitto di attribuzione sollevato dalla Cassazione per una questione di insindacabilità per affermazioni che Sgarbi ha fatto da deputato in tv. No, no, no. L’unica eccezione che l’avvocato Maurizio Paniz e gli altri membri della giunta, è per l’ex finiana</p>
    <p><hi rend="#b">Catia Polidori</hi>: verranno concessi i tabulati telefonici del 14 dicembre, giorno in cui lasciò Fli per votare la fiducia a Berlusconi e venne – così dice lei – travolta da una serie di telefonate in cui veniva insultata. Un sì ad acquisire i tabulati che non ha un sapore differente dal no: in questo caso era la stessa deputata a chiedere di poter rintracciare coloro che l’hanno offesa attraverso i deputati.</p>
    <p>Insomma, una lunga serie di “prove di salvataggio”, come le definisce il <hi rend="#i">Corriere della Sera</hi>, in vista della discussione sul conflitto di attribuzione tra poteri dello Stato che la maggioranza insegue come l’ultimo salvagente per <hi rend="#b">Silvio Berlusconi </hi>e il caso<hi rend="#b"> Ruby</hi>. Il caso emblematico è quello di Lunardi. All’epoca dei fatti era ministro e non parlamentare. E il tribunale dei ministri, prima di procedere, deve avere un’autorizzazione dalla giunta per le autorizzazioni, un’altra delle grandi speranze di Berlusconi. Ma ieri gli atti dell’indagine sull’acquisto di un palazzetto da Propaganda Fide sono stati restituiti al tribunale dei ministri di Perugia. La giunta per le autorizzazioni a procedere aveva portato in aula proprio la richiesta di rinviare gli atti. In favore dell’orientamento della giunta hanno votato 292 dei 548 deputati presenti. I no sono stati 254 e due gli astenuti. Lunardi, all’epoca ministro delle Infrastrutture, è accusato di avere acquistato da Propaganda Fide per 3 milioni di euro palazzo cielo-terra di 5 piani in via dei Prefetti valutato 8 milioni di euro.</p>
    <p>Dopo avere comprato l’immobile, con la mediazione di<hi rend="#b"> Angelo Balducci</hi>, Lunardi avrebbe fatto ottenere a Propaganda Fide un finanziamento di 2,5 milioni di euro per la realizzazione di un museo nella sede della ‘Congregatio pro gentium evengelizationè in piazza di Spagna. Nell’inchiesta sono implicati anche l’imprenditore Diego Anemone e l’architetto Angelo Zampolini.</p>
    <p>Diverso il caso Pecorario Scanio. La Camera ha detto no all’uso delle intercettazioni sull’ex ministro verde accusato di corruzione a Potenza e sotto inchiesta per lo stesso reato al tribunale dei ministri. In questo caso si sono espressi a favore il Pdl e i Radicali eletti nel Pd. Contro hanno votato Pd e Idv. Lega, Fli e Udc si sono invece astenuti.</p>
    <p>Eccoci allora a Sgarbi. Anche per il suo caso l’aula ha resistito nel conflitto di attribuzione tra poteri sollevato dalla Cassazione sulla insindacabilità deliberata da Montecitorio in favore di Sgarbi per affermazioni fatte da deputato in tv. Hanno votato contro Pd e Idv. Udc e Fli si sono astenuti e, infine, Lega e Pdl hanno fatto blocco votando a favore.</p>
    <p>In relazione al caso di Pecoraro Scanio si è fatto subito sentire <hi rend="#b">Maurizio Paniz</hi>, autorevole componente della giunta per le autorizzazioni a procedere, deputato e avvocato vicinissimo a Berlusconi: “Il garantismo”, ha spiegato Paniz, “non è legato all’appartenenza politica. Negando l’uso delle intercettazioni difendiamo una prerogativa parlamentare scritta molto chiaramente nella <hi rend="#b">Costituzione</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>