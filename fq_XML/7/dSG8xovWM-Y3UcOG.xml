<doc sitename="Il Fatto Quotidiano" title="Berlusconi, si apre la successioneIl premier lo dice, il Giornale lo certifica - Il Fatto Quotidiano" author="RQuotidiano" date="2010-12-27" url="http://www.ilfattoquotidiano.it/2010/12/27/berlusconi-si-apre-la-successioneil-premier-lo-dice-il-giornale-lo-certifica/83739/" hostname="ilfattoquotidiano.it" description="Ora è ufficiale: la campagna per la successione di Silvio Berlusconi è aperta. Lo ha detto lui stesso, nelle ultime settimane, in più occasioni (ad esempio nella conferenza stampa di fine anno, quando ha ipotizzato di non ricandidarsi nel 2013). E lo certifica, questa mattina, il Giornale di famiglia, che dedica l’apertura proprio a questo …" categories="Politica" tags="Alessandro Sallusti;Angelino Alfano;Franco Frattini;Giornali;Governo;Mariastella Gelmini;PDL;Silvio Berlusconi" fingerprint="9ca4766cc98953c5">
  <main>
    <head rend="h1">Berlusconi, si apre la successione<lb/>Il premier lo dice, il Giornale lo certifica</head>
    <p><ref target="http://www.ilfattoquotidiano.it/wp-content/uploads/2010/12/alfano-gelminiPEZZO.jpg"/>Ora è ufficiale: la campagna per la successione di <graphic src="http://www.ilfattoquotidiano.it/wp-content/uploads/2010/12/alfano-gelminiPEZZO.jpg" title="alfano gelminiPEZZO"/></p>
    <p><hi rend="#b">Silvio Berlusconi</hi>è aperta. Lo ha detto lui stesso, nelle ultime settimane, in più occasioni (ad esempio nella conferenza stampa di fine anno, quando ha ipotizzato di non ricandidarsi nel 2013). E lo certifica, questa mattina,</p>
    <p>
      <hi rend="#i">di famiglia, che dedica l’apertura proprio a questo argomento. Sotto al titolo “Ecco il successore di Silvio”, sulla prima del quotidiano di via Negri campeggia una foto con i tre “papabili”: Mariastella Gelmini,</hi>
    </p>
    <hi rend="#b">il Giornale</hi>
    <p><hi rend="#b">Angelino Alfano</hi>e Franco Frattini.</p>
    <p>“Chi sarà il successore di Silvio Berlusconi?”, apre il suo fondo <hi rend="#b">Alessandro Sallusti</hi>. Poi il direttore sostiene che per il dopo Berlusconi non si debba pensare ai nomi di Fini, Casini, Tremonti, Gianni Letta: “Alla guida del governo ci sarà un giovane che non è mai stato in concorrenza con il capo”. E aggiunge: “Che ormai i tempi siano maturi per una designazione appare evidente”. A questo punto, ecco il terzetto dei favoriti: “Attualmente – scrive ancora Sallusti – il cerchio si stringe attorno a tre nomi. Angelino Alfano, ministro della Giustizia, <hi rend="#b">Franco Frattini</hi>, ministro degli Esteri e <hi rend="#b">Mariastella Gelmini</hi>, ministro dell’Istruzione. I tre hanno in comune molte cose”. E via con l’elenco dei pregi, così riassumibile: sono politicamente giovani ma hanno maturato esperienze importanti al governo. “E poi – aggiunge Sallusti – arrivano dalla prima ondata di forzisti e non hanno scheletri negli armadi”. Sarà così, ma nemmeno il Giornale, pur sdoganando il dibattito sul post-berlusconi, arriva a ipotizzare l’uscita di scena del Caimano: “Lo scenario – scrive ancora Sallusti – è quello di un Berlusconi che, a tempo debito, lascerà lo scettro formale del comando, ma continuerà ad essere leader del suo partito e punto di riferimento per la coalizione e per gli elettori”.</p>
    <p>Nelle pagine interne, accanto a una scheda dei tre candidati d’ufficio, l’articolo di <hi rend="#b">Francesco Cramer</hi> recita il <hi rend="#i">de profundis</hi> di <hi rend="#b">Gianfranco Fini</hi>: “I più, fondando il Pdl, avevano pensato a Fini. Ma poi l’ex leader di An ha voluto bruciare le tappe, si è giocato la carriera e piazzato da solo ai margini dell’impero dei moderati”. L’altro erede designato delle origini è <hi rend="#b">Pierferdinando Casini</hi>: “Moderato vero, ma l’anagrafe gli gioca contro”, scrive il Giornale citando le parole del premier: “Non sarà un leader di 60 anni”. E poi c’è sempre il peccato originale: come Fini, anche Casini ha rinnegato il Cavaliere. E allora? Allora via con i delfini interni. In pole position c’è il ministro della Giustizia: “A suonare lo spartito potrebbe benissimo essere Angelino Alfano. Stimatissimo da Berlusconi, grande mediatore, efficace in tv. Classe 1970, da tempo è nelle grazie del premier, di cui è diventato un vero pupillo”. Alternative? Una siede alla Farnesina. Anche se per lui non si scaldano i cuori dei giornalisti di via Negri: “Meno giovane del primo ma di grande esperienza e soprattutto con l’arte della diplomazia che gli scorre nelle vene”.</p>
    <p>Basta la diplomazia per raccogliere lo scettro? No, ci vuole l’amore dichiarato di Berlusconi che nel caso di Frattini – almeno stando ai profili proposti dal Giornale – non traspare. L’articolo, infatti, si riaccende per l’astro nascente: Mariastella Gelmini. Per indicare il suo nome, si parte sempre dagli indizi del Capo: “Può essere una donna”. E qui c’è il requisito che conta davvero: “Stimata dal Cavaliere, tanto che anche ieri ne ha tessuto le lodi”.</p>
    <p>Ma forse non è il nome che conta. L’importante è lo schema. Quello più congegnale al premier lo ha raccontato Denise Pardo in un articolo pubblicato da <hi rend="#i">L’Espresso</hi> alla vigilia del voto del 14 dicembre. Il riferimento è al modello russo. Con Berlusconi regista e leader come <hi rend="#b">Vladimir Putin</hi> e il suo successore (L’Espresso scommette su Alfano) che segue la linea e resta nei ranghi, sul modello di <hi rend="#b">Dmitri Medvedev</hi>. Le ipotesi, nei prossimi mesi, si sprecheranno. Per ora c’è solo una certezza. Niente primarie o congressi. Il futuro leader (premier?) sarà emanazione diretta e concessione esclusiva del Cavaliere. Quando – e se – deciderà di abdicare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>