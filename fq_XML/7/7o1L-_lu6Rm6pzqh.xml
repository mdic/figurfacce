<doc sitename="Il Fatto Quotidiano" title="Una serata e il festival è già delle IeneDa Luca e Paolo &quot;Ti sputtanerò&quot;, per Fini e B. - Il Fatto Quotidiano" author="Silvia Truzzi" date="2011-02-16" url="http://www.ilfattoquotidiano.it/2011/02/16/una-serata-e-il-festival-e-gia-delle-ieneda-luca-e-paolo-ti-sputtanero-per-fini-e-b/92229/" hostname="ilfattoquotidiano.it" description="Peggio di come è iniziato non potrà essere: primo pensiero di Sanremo 2011 che si apre con la terribile favoletta di Antonella Clerici, dimenticabile conduttrice della scorsa edizione. Si è vestita a tono, come la fata turchina. “Amore ti racconto una storia”, lì vicino c’è Maelle, due anni, sua figlia. Che ha un’aria spaesatissima e …" categories="Media" tags="Elisabetta Canalis;Gianfranco Fini;Gianni Morandi;Sanremo;Silvio Berlusconi" fingerprint="aae1e22eb3cdae28">
  <main>
    <head rend="h1">Una serata e il festival è già delle Iene<lb/>Da Luca e Paolo “Ti sputtanerò”, per Fini e B.</head>
    <p>Peggio di come è iniziato non potrà essere: primo pensiero di Sanremo 2011 che si apre con la terribile favoletta di <hi rend="#b">Antonella Clerici</hi>, dimenticabile conduttrice della scorsa edizione. Si è vestita a tono, come la fata turchina. “Amore ti racconto una storia”, lì vicino c’è Maelle, due anni, sua figlia. Che ha un’aria spaesatissima e un po’ terrorizzata. Stavolta la ricetta della vita in diretta è andata oltre. Dura poco, ma è anche troppo. Arriva <hi rend="#b">Morandi</hi>, fa fatica. Recita con eccessiva enfasi, le solite formulette entusiastiche. Se si bandissero i saluti di rito, “agli italiani all’estero”, e i ringraziamenti al pubblico, non resterebbe quasi nulla. <hi rend="#b">Belen</hi> batte Canalis 10 a 1, perde solo nella materia “scelta del fidanzato” : anche loro parlano senza dire nulla, ma almeno Belèn è spontanea, canta e balla bene e non ha gli occhi spiritati. La <hi rend="#b">Canalis</hi>, a piedi nudi sul palco, non ce la può fare.</p>
    <p>Nulla di nuovo dal fronte dell’Ariston? Così sembrerebbe, almeno finché le Iene non si esibiscono “in un omaggio a una grande coppia di comici”: sullo sfondo le foto di due Presidenti. Poco dopo le 22 intonano “Ti sputtanerò”, sulle note di un vecchio pezzo di Gianni Morandi in duetto con Barbara Cola, “In Amore”. <hi rend="#b">Luca</hi> interpreta Gianfranco Fini, <hi rend="#b">Paolo</hi> fa la parte di Berlusconi.</p>
    <graphic src="https://img.youtube.com/vi/8mnmCmgI988/maxresdefault.jpg"/>
    <p>Inizia Paolo-Berlusconi (trattino d’obbligo): “Ti sputtanerò, al Giornale andrò/con in mano foto dove tu sei con un trans, poi consegnerò le intercettazioni e alle prossime elezioni, sputtanato sei”. Luca-Fini: “Ti sputtanerò, con certi filmini che darò alla Boccassini, dove ci sei tu e le mostrerò donne sopra i cubi/e ci metto pure Ruby/e ti fotterò”. Si prosegue citando Emilio Fede, Lele Mora, la casa a Montecarlo, via Olgettina, Noemi e la D’Addario, Bocchino, Minetti. Per arrivare al finale, fresco di giornata. Paolo canta: “Non mi butti giù”. E l’altro risponde: “Sì ma il 6 aprile in aula ci vai solo tu”. La sala stampa esplode in un applauso: non perché la canzoncina fosse un numero straordinario. Ma non ci siamo abituati nella Rai del bavaglio, delle telefonate in diretta e delle minacce di sanzioni variamente assortire. Prima di uscire di scena Luca fa roteare il microfono tra le mani con un’aria piuttosto soddisfatta. Come dire: ve l’ho fatta. Ma è impossibile che Mazza&amp;Mazzi non sapessero, anche se per giorni hanno ripetuto la storiella dei testi top-secret. Alle 23 Luca e Paolo tornano all’attacco. E per la prima volta viene pronunciato il nome di Berlusconi, in una similitudine tra il premier e Morandi che finisce con “Minchia, Pier Gianni”. In chiusura ce n’è per tutti: dal “camerata” Mazzi , al compagno Morandi proprietario di un faraonico villone. E il conflitto d’interessi: “A Mediaset decide tutto Berlusconi. Perché alla Rai?”. È la prima serata, il Festival è già delle Iene. Alla faccia dei direttori.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>