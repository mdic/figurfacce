<doc sitename="Il Fatto Quotidiano" title="Berlusconi: &quot;Il terzo polo? non mi preoccupa, non hanno i voti&quot; - Il Fatto Quotidiano" author="RQuotidiano" date="2010-12-17" url="http://www.ilfattoquotidiano.it/2010/12/17/berlusconi-il-terzo-polo-non-mi-preoccupa-non-hanno-i-voti/82478/" hostname="ilfattoquotidiano.it" description="A fiducia incassata Silvio Berlusconi torna a parlare con i giornalisti a margine del Consiglio europeo a Bruxelles e a ribadire i concetti espressi in mattinata nel messaggio audio al sito forzasilvio.it (Leggi l’articolo). Innanzitutto la questione delle alleanze. Il Cavaliere non teme il Terzo polo che, “senza la sinistra e l’Idv non mi preoccupa perché …" categories="Politica" tags="Bruxelles;FLI;Gianfranco Fini;Silvio Berlusconi;Unione Europea" fingerprint="a98a5439f41b02bf">
  <main>
    <head rend="h1">Berlusconi: “Il terzo polo? non mi preoccupa, non hanno i voti”</head>
    <p>A fiducia incassata <hi rend="#b">Silvio Berlusconi</hi> torna a parlare con i giornalisti a margine del Consiglio europeo a<hi rend="#b"> Bruxelles</hi> e a ribadire i concetti espressi in mattinata nel <ref target="http://www.ilfattoquotidiano.it/2010/12/17/messaggio-di-berlusconi-su-forzasilvio-it-unire-moderati-e-rafforzare-poteri-premier/82452/"> messaggio audio al sito forzasilvio.it (Leggi l’articolo). </ref>Innanzitutto la questione delle alleanze. Il Cavaliere non teme il</p>
    <p><hi rend="#b">Terzo polo</hi>che, “senza la sinistra e l’Idv non mi preoccupa perché dimostrerebbe che non hanno elettori”. Berlusconi si dice “sicuro dei numeri” e non si sottrae alle accuse di compravendita di parlamentari: “Non c’è stato nessun ‘calciomercato’ e nessuna offerta di posti di governo, ma solo buonsenso”. Per il premier “nessuna trattativa al rientro a Roma” perché “I colloqui sono stati già fatti”.</p>
    <p>Si ragiona, invece, sul fatto che “l’operazione dei finiani è partita chiedendo ad alcuni parlamentari del Pdl di salire sul convoglio guidato da<hi rend="#b"> Fini</hi> -. ha spiegato il Cavaliere – Credevano di essere la terza gamba della maggioranza del centrodestra a sostegno del governo” e invece si sono ritrovati “in una formazione a guida <hi rend="#b">Bocchino-Granata</hi>, con destinazione la sinistra”. Questa la ragione secondo cui molti finiani della prima ora avrebbero abbandonato <hi rend="#b">Fli</hi>: “Credo che sia abbastanza normale che ci siano dei moderati che ritengono di non poter aderire a questa destinazione – ha detto Berlusconi – e rimangono ancorati ai loro valori e ai loro impegni con gli elettori”.</p>
    <p>“Faccio appello a tutte le forze responsabili presenti in Parlamento – ha continuato Berlusconi – con cui abbiamo proficuamente lavorato nella prima metà della legislatura ed anche a quelle con cui è cominciato il nostro cammino politico nel 1994: riprendiamo il lavoro dai punti che abbiamo condiviso. E’ un dovere che abbiamo nei confronti di tutti i cittadini”. E, rispondendo se abbia intenzione di lanciare un nuovo partito e un nuovo ‘predellino’, il presidente del Consiglio ha risposto con una battuta: “L’età che ho mi induce a stare attento ai gradini…”.</p>
    <p>Come nel messaggio audio inviato ai sostenitori del sito Forzasilvio.it, Berlusconi ribadisce la base da cui cominciare “il nuovo cammino del buongoverno” grazie al “voto sulla fiducia al Senato e alla Camera” che “ha dimostrato ancora una volta che il senso di responsabilità ha avuto la meglio”. Tre le “linee fondamentali” da seguire per il Cavaliere: “Innanzitutto il completamento dei cinque punti strategici sui quali avevamo avuto una fiducia ampia dal Parlamento il 29 settembre”. Ed è a questo punto che arriva<hi rend="#b"> il monito ai finiani</hi>: “Voglio sperare che su questi cinque provvedimenti tutti i parlamentari che li hanno votati poche settimane fa siano coerenti con l’impegno assunto allora”. Ma a Bruxelles Berlusconi ha mandato anche un messaggio all’Udc che “aveva una grande occasione per dare un sostegno alla maggioranza e per senso di responsabilità”.</p>
    <p>Berlusconi interviene anche sulla riforma univeritaria: “E’ una buona riforma e io non sono preoccupato per l’ordine pubblico”, dice, sottolineando che fra i manifestanti “ci sono molte infiltrazioni dei centri sociali”. “Ho già detto – ha spiega – che ci sono molte infiltrazioni dei centri sociali dentro queste manifestazioni. Ma forse un torto il governo ce l’ha: non abbiamo comunicato a sufficienza i contenuti di questa riforma che di tutto può essere accusata tranne che di essere negativa per gli studenti”.</p>
    <p>Solo al termine della conversazione con i giornalisti, il Cavaliere ha parlato dei nuovi accordi raggiunti in sede europea. In particolare ha commentato il provvedimento sul fondo permanente salva-stati raggiunto al vertice europeo: “Una buona cosa. C’è stata una concordia assoluta, un lavoro di gruppo. Per noi è una soddisfazione vedere che l’idea che l’Italia aveva proposto nel 2008 per un fondo permanente salva-stati sia finalmente diventata realtà”, attraverso l’intesa sulla modifica del Trattato di Lisbona. Con l’accordo raggiunto tra i leader dei 27 paesi dell’Unione europea, “si considera chiusa la vicenda degli aiuti ai singoli Stati, con una sicurezza irreversibile per l’euro”, ha concluso Berlusconi prima di lasciare Bruxelles.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>