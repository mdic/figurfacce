<doc sitename="Il Fatto Quotidiano" title="Berlinguer tiene in braccio Berlusconi: a Milano il murale di AleXsandro Palombo per &quot;unire la politica in nome del bene comune&quot; - Il Fatto Quotidiano" author="Lorenzo Giarelli" date="2024-06-17" url="https://www.ilfattoquotidiano.it/2024/06/17/berlinguer-tiene-in-braccio-berlusconi-a-milano-il-murale-di-alexsandro-palombo-per-unire-la-politica-in-nome-del-bene-comune/7590425/" hostname="ilfattoquotidiano.it" description="Milano si è svegliata con un nuovo murale: ecco le immagini" categories="Politica" tags="Enrico Berlinguer;Milano;Silvio Berlusconi" fingerprint="2ff9043eae666a35">
  <main>
    <p>Milano si è svegliata con un nuovo murale. Nel quartiere Isola, a pochi passi dalla casa in cui viveva <hi rend="#b">Silvio Berlusconi</hi> da bambino e da una storica sede del <hi rend="#b">Pci</hi>, si vede l’indimenticato leader comunista <hi rend="#b">Enrico Berlinguer</hi> tenere in braccio sorridente il fondatore di Forza Italia, in una immagina che richiama il celebre siparietto tra <hi rend="#b">Roberto Benigni</hi> e lo stesso Berlinguer.</p>
    <p>Autore dell’opera è <hi rend="#b">AleXsandro Palombo</hi>, già noto per diversi murales “politici” per le strade di Milano. Sentito dal <hi rend="#i">fattoquotidiano.it</hi>, Palombo spiega il bizzarro accostamento: “Basta odio, è tempo di voltare pagina. La politica italiana deve iniziare a guardare seriamente al bene comune, così come diceva Berlinguer e al fare, come diceva Berlusconi. Bisogna uscire da quella retorica della politica divisiva che sta solo contribuendo ad allontanare la gente dalle urne”.</p>
    <p>Palombo racconta di essere “<hi rend="#b">cresciuto a pane e Pci</hi>” in famiglia e si definisce “un artista libero dalle influenze politiche”. Lamenta che “l’odio sta drenando tutto” e per questo “la gente ha perso passione per la politica”. Il suo murale quindi è un messaggio. Ma che cos’avranno mai in comune Berlinguer, volto della questione morale e immortale capo-popolo della sinistra comunista, e Berlusconi, imprenditore miliardario della destra liberista passato per infiniti guai giudiziari? Palombo non ha dubbi: “Il fatto che fossero <hi rend="#b">due visionari</hi>“. Nessuna paura per eventuali polemiche, visto l’azzardo: “Le polemiche sono parte sterile della politica, non mi sono mai interessate. Piuttosto mi preoccupa il disorientamento sociale”. La politica riparta da Berlusconi e Berlinguer, insomma. L’uno in braccio all’altro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>