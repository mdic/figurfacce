<doc sitename="Il Fatto Quotidiano" title="Berlusconi: &quot;No al voto anticipato ci sono le condizioni per proseguire&quot; - Il Fatto Quotidiano" author="RQuotidiano" date="2011-01-04" url="http://www.ilfattoquotidiano.it/2011/01/04/berlusconi-niente-elezioni-condizioni-per-proseguire/84769/" hostname="ilfattoquotidiano.it" description="”Io sono sicuro che entro la fine di gennaio in Parlamento ci saranno condizioni per consentirci di portare a termine la legislatura e di portare a termine il programma”. Lo ha detto il premier Silvio Berlusconi nel corso di un’intervista a Studio Aperto, aggiungendo: “L’Italia ha bisogno di tutto, tranne che di elezioni anticipate: ha …" categories="Politica" tags="Giulio Tremonti;Governo;Silvio Berlusconi;Umberto Bossi" fingerprint="fdf2fb6164064121">
  <main>
    <div>
      <p>”Io sono sicuro che entro la fine di gennaio in Parlamento ci saranno condizioni per consentirci di portare a termine la legislatura e di portare a termine il programma”. Lo ha detto il premier <hi rend="#b">Silvio Berlusconi</hi> nel corso di un’intervista a Studio Aperto, aggiungendo: “L’Italia ha bisogno di tutto, tranne che di elezioni anticipate: ha bisogno di stabilità è continuità nell’azione di governo”. Il premier poi parla dei presunti dissidi dentro la maggioranza con la Lega e il ministro <hi rend="#b">Tremonti:</hi> “Sono solo chiacchiere al vento, non c’è nulla di vero”. Dunque conclude: “La maggioranza e il governo sono solidi e capaci”.</p>
      <p>Il governo, ha affermato poi il presidente del Consiglio, “intende per prima cosa continuare con le scelte già compiute grazie alle quali gli effetti della crisi economica sono stati meno gravi e dolorosi da noi che in altri paesi”.</p>
      <p>“Abbiamo saputo tenere i conti pubblici in sicurezza senza aumentare le tasse e abbiamo tutelato la coesione sociale e il lavoro e difeso risparmi, pensioni e stipendi”. “Ora – ha concluso Berlusconi – la competizione tra le economie di tutto il mondo che si chiama globalizzazione ci impone di metterci al passo con il cambiamento, il governo ha lavorato e continuerà a lavorare per continuare. Stiamo varando importanti riforme in tanti settori, dalla riforma del federalismo fiscale al piano sud”.</p>
      <p>Il Cavaliere ha aggiunto: “L’Italia può tornare ad essere un paese per i giovani. Nessun governo del passato ha fatto così tanto per i giovani come il nostro. In solo due anni e mezzo abbiamo ammodernato il sistema dell’istruzione a tutti i livelli per avvicinare le esigenze dei giovani a quelle delle imprese, reintroducendo il sistema della meritocrazia. Abbiamo varato una serie di provvedimenti ad hoc per i giovani a sostegno dello studio, della casa, del lavoro. Questi provvedimenti – ha detto ancora il premier – possono contare su 300 milioni di euro”.</p>
      <p/>
    </div>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>