<doc sitename="Il Fatto Quotidiano" title="La convivenza forzata tra l'ex missino e il padano - Il Fatto Quotidiano" author="Giulia Zaccariello" date="2011-04-19" url="http://www.ilfattoquotidiano.it/2011/04/19/se-questi-sono-alleati-la-convivenza-forzata-tra-lex-missino-e-il-giovane-padano/105444/" hostname="ilfattoquotidiano.it" description="La convivenza tra Lega e Pdl bolognesi si preannuncia difficile. Davanti ai fotografi o intorno a tavole imbandite il clima sembra sereno. Ma poi, tra" categories="Emilia Romagna" tags="Bologna;Campagna Elettorale;Due Torri;Elezioni;Elezioni Comunali;Filippo Berselli;Lega;Manes Bernardini;PDL;Rosi Mauro;Silvio Berlusconi" fingerprint="efc43d11dbe2ba1d">
  <main>
    <head rend="h1">La convivenza forzata tra l’ex missino e il padano</head>
    <p><ref target="http://www.ilfattoquotidiano.it/wp-content/uploads/2011/04/verde.jpg"/>La convivenza tra Lega e Pdl bolognesi si preannuncia difficile. Davanti ai fotografi o intorno a tavole imbandite il clima sembra sereno. Ma poi, tra battute, lapsus e frecciatine l’imbarazzo diventa difficile da nascondere. Il senatore <graphic src="http://www.ilfattoquotidiano.it/wp-content/uploads/2011/04/verde.jpg" title="verde"/></p>
    <p><hi rend="#b">Pdl Filippo Berselli</hi>però ci prova: “Le polemiche appartengono al passato recente. Oggi il nostro uomo è</p>
    <p><hi rend="#b">Manes Bernardini</hi>, e lo sosterremo come se fosse un candidato scelto in comune”. Ma aggiunge anche: “Sarà difficile</p>
    <p><hi rend="#b">vincere a Bologna</hi>. Non siamo a</p>
    <p><hi rend="#b">Milano</hi>dove sarà facile passare al primo turno, questa città ha un’altra storia”. E la battuta sui tortellini? Il giovane Manes che dice “se Berlusconi vuole passare dalla città delle Due Torri un piatto di tortellini non si nega a nessuno?”. Berselli non la prende a ridere. “Una battuta poco riuscita. Ma pur sempre una frase di spirito. Di certo se Berlusconi verrà a Bologna non sarà per i tortellini di Manes”.</p>
    <p>Ma la tensione rimane, ed era già emersa alla <hi rend="#b">cena elettorale di sabato sera</hi> a sostegno di <hi rend="#b">Michele Facci</hi>, candidato al consiglio per il Pdl, per il quale si è scomodato anche<hi rend="#b"> Gianni Alemanno</hi>, ospite d’onore della serata. “Sono qui per due motivi: per salutare l’amico e collega Gianni Alemanno, e per sostenere Michele Facci”, ha esordito Berselli davanti a una platea di <hi rend="#b">circa 500 persone</hi>. Una gaffe capace di far infuriare Bernardini, che durante tutto il corso della serata non ha smesso di lanciare frecciatine al senatore: “Caro Berselli, ti sei dimenticato di dire il terzo motivo per cui sei qui, cioè sostenere il candidato sindaco di Pdl e Lega, che sarei io”. Via. Scroscio di applausi.</p>
    <p>Domenica poi ci si è messa anche la puntata di <hi rend="#i">Report</hi>, che non ha fatto altro che gettare benzina sul fuoco. Davanti al giornalista Alberto Nerazzini, autore dell’inchiesta, Berselli si è mostrato decisamente scettico verso una possibile candidatura della Lega “che ha solo l’8 per cento dei voti”.</p>
    <p>Il <hi rend="#b">Pd</hi>, come prevedibile, va a nozze: “L’eventuale discesa a Bologna di Berlusconi sancirà ufficialmente la sconfitta di tutti quei dirigenti Pdl che non hanno mai creduto in una vittoria leghista a Bologna. “Come lo stesso Berselli ha annunciato a Report”, ha dichiarato ieri in una nota <hi rend="#b">Pietro Aceto</hi>, coordinatore dell’Agorà del Pd bolognese. “Fa bene il coordinatore regionale del partito di <hi rend="#b">Berlusconi </hi>a preoccuparsi dell’eventuale splitting, non solo degli elettori della destra, ma anche dei dirigenti locali del suo partito”.</p>
    <p>Del resto è noto che Bernardini è un nome arrivato da Roma, dal ministro dell’Interno <hi rend="#b">Maroni</hi> che ha assecondato le voglie del giovane (ma potente) figlio di <hi rend="#b">Umberto Bossi</hi>, <hi rend="#b">Renzo-Trota</hi>, che da mesi andava dicendo di voler padanizzare Bologna. Tutto questo è accaduto (annuncio della candidatura compresa) mentre la destra bolognese, e soprattutto Berselli, non nascondevano di preferire un eventuale appoggio al civico <hi rend="#b">Aldrovandi</hi>.</p>
    <p>Ma il senatore, veterano della politica, taglia corto sulla questione, e la relega al passato. “I contrasti ci sono stati, ma si sono spenti una volta scelto il candidato, che è Manes Bernardini”, spiega al telefono. “Il nostro simbolo parla chiaro”. Berlusconi per Bernardini. Sarà, ma per ora che la convivenza non si preannuncia facile è dimostrata dai fatti. E la campagna elettorale tra poco è agli sgoccioli.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>