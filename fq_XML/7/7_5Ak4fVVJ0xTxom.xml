<doc sitename="Il Fatto Quotidiano" title="Centrodestra: ponte sullo Stretto, nucleare ed elezione diretta del presidente della Repubblica. La bozza del programma - Il Fatto Quotidiano" author="F Q" date="2022-08-05" url="https://www.ilfattoquotidiano.it/2022/08/05/centrodestra-ponte-sullo-stretto-nucleare-ed-elezione-diretta-del-presidente-della-repubblica-la-bozza-del-programma/6753462/" hostname="ilfattoquotidiano.it" description="Al momento è solo una bozza, che deve ancora passare al vaglio dei leader della coalizione per ottenere l’ok definitivo, ma i 15 punti del programma elettorale (in parte pubblicato dalle agenzie stampa) traccia le linee base di un eventuale governo di Fratelli d’Italia, Lega e Forza Italia. Ci sono i vecchi cavalli di battaglia, …" categories="Politica" tags="Centrodestra;Forza Italia;Fratelli dItalia;Giorgia Meloni;Lega;Matteo Salvini;Ponte sullo Stretto;Silvio Berlusconi" fingerprint="b8aca68469ed01a5">
  <main>
    <head rend="h1">Centrodestra: ponte sullo Stretto, nucleare ed elezione diretta del presidente della Repubblica. La bozza del programma</head>
    <graphic src="https://st.ilfattoquotidiano.it/wp-content/uploads/2022/08/05/Imagoeconomica_1641689-1-690x362.jpg"/>
    <p>Al momento è solo una bozza, che deve ancora passare al vaglio dei leader della coalizione per ottenere l’ok definitivo, ma i <hi rend="#b">15 punti</hi> del <hi rend="#b">programma elettorale</hi> (in parte pubblicato dalle agenzie stampa) traccia le linee base di un eventuale governo di <hi rend="#b">Fratelli d’Italia</hi>, <hi rend="#b">Lega</hi> e <hi rend="#b">Forza Italia</hi>. Ci sono i vecchi cavalli di battaglia, come il <hi rend="#b">ponte sullo Stretto</hi> e le <hi rend="#b">centrali nucleari</hi> e poi l’intenzione di mettere mano alla<hi rend="#b"> Costituzione</hi> per arrivare all’<hi rend="#b">elezione diretta del presidente della Repubblica</hi>.</p>
    <p>Un aspetto particolare è anche il nome del programma.<hi rend="#b"> “Italia domani”</hi>, lo stesso scelto dal <hi rend="#b">governo Draghi</hi> per il portale sul <hi rend="#b">Pnrr</hi>. Quello stesso Piano nazionale di ripresa e resilienza che non ha mai ricevuto il voto favorevole del partito di <hi rend="#b">Giorgia Meloni</hi> né al Parlamento italiano, né in quello europeo. Così come il punto sulla <hi rend="#b">politica estera</hi>, in continuità con l’attuale esecutivo: rispetto delle alleanze internazionali e degli impegni assunti nella<hi rend="#b"> Nato</hi>, anche sugli stanziamenti per la difesa e sostegno all’<hi rend="#b">Ucraina</hi>. Tutti aspetti che sembrano tentativi per eliminare la preoccupazione di Bruxelles e delle cancellerie europee su un eventuale governo di destra in Italia. Su questo c’è anche da segnalare un retroscena sulle pagine di <hi rend="#i">Repubblica</hi>: si parla di una sorta di accordo, con tanto di suggerimento di ministri, tra <hi rend="#b">Mario Draghi</hi> e Giorgia Meloni. E i nomi sarebbe quelli di <hi rend="#b">Fabio Panetta</hi>, già direttore generale di <hi rend="#b">Bankitalia</hi> e membro del board della <hi rend="#b">Bce</hi>, e dell’attuale ministro per la Transizione ecologica <hi rend="#b">Roberto Cingolani</hi>. Soggetti utili a dare “autorevolezza” a un eventuale governo guidato dalla leader di Fratelli d’Italia. Ma sono solo indiscrezioni, smentite da <hi rend="#b">Palazzo Chigi</hi>, che però innervosiscono gli alleati della Lega.</p>
    <p>Intanto, tornando ai 15 punti della bozza, l’elezione diretta del presidente della Repubblica e la “piena attuazione della <hi rend="#b">legge sul federalismo fiscale</hi> e <hi rend="#b">Roma capitale</hi>” sono gli argomenti centrali del punto “Riforme istituzionali e strutturali”. Tra le <hi rend="#b">grandi opere</hi> torna, come detto, il ponte sullo Stretto e il potenziamento della rete dell’<hi rend="#b">alta velocità</hi>, “contro la filosofia del no”. “Pieno utilizzo delle risorse del Pnrr” trovando un “accordo con la <hi rend="#b">Commissione Europea</hi>, cosi come previsto dai Regolamenti Europei, per la revisione” dello stesso piano “in funzione delle mutate condizioni, necessità e priorità”. Sul fronte energia, il centrodestra punta sul “Ricorso alla produzione energetica attraverso la creazione di impianti di ultima generazione, compreso il <hi rend="#b">nucleare</hi> pulito e sicuro, senza veti preconcetti”. Ma anche la “riattivazione e nuova realizzazione di <hi rend="#b">pozzi di gas naturale</hi>, in un’ottica di utilizzo sostenibile delle fonti energetiche”.</p>
    <p>In merito al <hi rend="#b">fisco</hi>, netto no alle <hi rend="#b">patrimoniali</hi>, sì alla <hi rend="#b">pace fiscale</hi>, saldo e stralcio sul principio del “chi più assume, meno paga”, estensione <hi rend="#b">Flat Tax</hi> per le partite Iva fino a 100.000 euro di fatturato. Via il <hi rend="#b">reddito di cittadinanza</hi> da sostituire “con misure più efficaci di inclusione sociale e di politiche attive di formazione e di inserimento nel mondo del lavoro”, si legge nella bozza. Poi <hi rend="#b">taglio del cuneo fiscale</hi>, azzeramento <hi rend="#b">Iva</hi> sui beni di prima necessità, defiscalizzazione e incentivazione del welfare aziendale anche attraverso detassazione premi di produzione e buoni energia ed estensione di utilizzo dei<hi rend="#b"> voucher</hi> lavoro.</p>
    <p>Punto <hi rend="#b">immigrazione</hi>: il centrodestra è pronto a “nuovi <hi rend="#b">decreti sicurezza</hi>” e propone “<hi rend="#b">hotspot</hi> per migranti fuori dall’Italia”. Si parla di nuovo di “Operazione Strade Sicure e poliziotto di quartiere, e videosorveglianza”. E ancora “Contrasto al fenomeno delle <hi rend="#b">baby gang</hi>. Contrasto alla microcriminalità. Forte contrasto al commercio e allo spaccio della diffusione delle droghe”. Nel testo provvisorio del centrodestra previsto anche un “piano carceri e accordi con gli Stati esteri per la detenzione in patria dei detenuti stranieri”. “Controllo delle frontiere e <hi rend="#b">blocco degli sbarchi</hi> per fermare, in accordo con le autorità del Nord Africa, la tratta degli esseri umani”, infine prevista la creazione “degli hot-spot nei territori <hi rend="#b">extra-europei</hi>, gestiti dall’Unione europea, per valutare le <hi rend="#b">richieste di asilo</hi>“. Infine da segnalare un passaggio sul contrasto alla <hi rend="#b">pandemia</hi>. Nella bozza si parla di “promozione di comportamenti virtuosi e adeguamenti strutturali – come la ventilazione meccanica controllata e il potenziamento dei trasporti – senza compressione delle libertà individuali secondo il principio del convincere per non costringere”. In pratica mai più lockdown.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>