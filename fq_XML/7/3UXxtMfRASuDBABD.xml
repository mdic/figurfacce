<doc sitename="Il Fatto Quotidiano" title="Bondi salvato dal sondaggio amico Deve dimettersi? Sì, anzi no - Il Fatto Quotidiano" author="Eleonora Bianchini" date="2010-12-30" url="http://www.ilfattoquotidiano.it/2010/12/30/bondi-salvato-dal-sondaggio-amico-deve-dimettersi-si-anzi-no/84270/" hostname="ilfattoquotidiano.it" description="Sandro Bondi e lo strano caso del sondaggio: il ministro deve dimettersi per la mozione di sfiducia che sarà votata il mese prossimo? A testare gli umori del Popolo della libertà ci ha pensato l’onorevole Mario Valducci, già tra i soci fondatori di Forza Italia. Che sul sito dei Club della libertà di cui è …" categories="Politica" tags="Cultura;Gianfranco Fini;Ministri;Sandro Bondi;Sfiducia;Silvio Berlusconi;Sondaggi" fingerprint="8c345218688c4823">
  <main>
    <head rend="h1">Bondi salvato dal sondaggio amico <lb/> Deve dimettersi? Sì, anzi no</head>
    <p><hi rend="#b">Sandro Bondi</hi> e lo strano caso del <ref target="http://www.clubdellaliberta.it/index.php?pagina=articolo&amp;idarticolo=2398">sondaggio</ref>: il ministro deve dimettersi per la mozione di sfiducia che sarà votata il mese prossimo? A testare gli umori del Popolo della libertà ci ha pensato l’onorevole <hi rend="#b">Mario Valducci</hi>, già tra i soci fondatori di Forza Italia. Che sul sito dei <ref target="http://www.clubdellaliberta.it/">Club della libertà</ref> di cui è responsabile ha chiesto agli utenti: “Cosa faresti se fossi il ministro della Cultura Bondi, di fronte al voto di sfiducia?”. Due le opzioni: “rimettere il mandato nelle mani di Berlusconi” oppure “resistere al governo e attendere il voto del Parlamento”. Il 28 dicembre, a sole 24 ore dal lancio, il 57,1% aveva invitato il coordinatore del Pdl a dimettersi, mentre il 42,9% gli chiedeva di attendere il parere del Parlamento. Numeri che già non promettevano bene e per questo lo ‘stop al voto’, previsto per l’1 gennaio, è stato anticipato a ieri. Il risultato? Inspiegabilmente ribaltato: il <hi rend="#i">contest</hi> si è infatti chiuso con un sorprendente 75,5% che chiede al ministro di resistere, contro il 24,5% che auspica le dimissioni.</p>
    <p>Il cambio di rotta dei clic è reso ancora più sospetto dai commenti dei navigatori: sono 20, tutti encomiastici e di incoraggiamento, a eccezione di tre. Che suggeriscono a Bondi di farsi da parte per favorire il ricambio generazionale e, magari, lo stesso Valducci (“A casa Bondi, spazio ai giovani come Gelmini, Alfano, Meloni” in aggiunta a un team di “esperti ma puliti come Frattini, Valducci e Galan”, scrive un utente che si firma ‘A casa Bondi’). Qualcun altro rimarca l’onestà politica e intellettuale del ministro e ricorda che il Pdl ha l’obbligo di stringersi intorno a lui nonostante “non è che abbia fatto granché” da quando si è fidanzato. Nonostante il silenzio ufficiale di Valducci, i gestori del sito tamponano anche il flop di quel 24,5% che ha votato contro Bondi: chi si è espresso così, scrivono, lo ha fatto solo perché “reputa opportuno non rischiare sul voto di sfiducia per paura che il partito di Gianfranco Fini faccia l’annunciato sgambetto”.</p>
    <p>Intanto oggi il ministro, a sondaggio chiuso, ha dichiarato ai microfoni di SkyTg24: “Non sarò io a mettere a rischio la tenuta del governo. Posso mettere a disposizione il mio incarico per rafforzare l’esecutivo e ampliare la maggioranza”. Insomma, anche se disposto a farsi da parte, si dice “con la coscienza a posto” perché la mozione rientra nei piani dell’opposizione per ostacolare il governo. Trattasi dunque di ordinaria amministrazione, che quindi non avrebbe nulla a che fare con i crolli di Pompei o il giro di vite ai finanziamenti alla cultura. Bondi dimentica però le assunzioni sospette del figlio e dell’ex marito della compagna e collega del Pdl <hi rend="#b">Manuela Repetti</hi>, oltre alla premiazione al Festival del Cinema di <hi rend="#b">Michelle Bonev</hi>, attrice sconosciuta e amica del premier. Ma il sondaggio dei suoi, almeno in apparenza, lo ha salvato.</p>
    <p>Ora per il Club della libertà è meglio dirigersi verso il nemico Gianfranco Fini che sulla pagina finidimettiti.it, collegata al sito, appare con lo sfondo de L’Urlo di Munch. Nel <ref target="http://www.clubdellaliberta.it/index.php?pagina=sondaggio&amp;sondaggio=16">nuovo sondaggio</ref>, subentrato dopo la chiusura anticipata di quello su Bondi, ai visitatori non si chiede se il leader di Fli debba o meno dimettersi, questo è scontato. Si passa direttamente alle ragioni e le opzioni sono: “ha fondato un partito da presidente di Montecitorio” (35.3% delle preferenze questo pomeriggio), “ha tradito il patto con gli italiani che lo hanno votato alle elezioni” (41.2%) e “non garantisce più imparzialità avendo sostenuto la sfiducia al governo Berlusconi” (23,5). Insomma, che Fini debba andarsene non è nemmeno in discussione e, questa volta, i risultati non richiederanno nessun ribaltamento improvviso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>