<doc sitename="Il Fatto Quotidiano" title="Processo Ruby, la procura: udienza venerdì e sabato. B ai pm del caso Mills: io disponibile - Il Fatto Quotidiano" author="RQuotidiano" date="2011-03-11" url="http://www.ilfattoquotidiano.it/2011/03/11/processo-ruby-la-procura-udienza-venerdi-e-sabato-b-ai-pm-del-caso-mills-sono-disponibile/96638/" hostname="ilfattoquotidiano.it" description="Per i processi dove Silvio Berlusconi è imputato le udienze si possono tenere anche il venerdì pomeriggio e il sabato. E’ quanto viene dichiarato oggi in Procura a Milano dopo la richiesta avanzata dai difensori del presidente del Consiglio al presidente del Tribunale Livia Pomodoro per celebrare le cause solo nella giornata di lunedì. Un orientamento …" categories="Giustizia" tags="David Mills;Ilda Boccassini;Niccolò Ghedini;Ruby;Silvio Berlusconi" fingerprint="e9a87da38b7c36fd">
  <main>
    <head rend="h1">Processo Ruby, la procura: udienza venerdì <lb/>e sabato. B ai pm del caso Mills: io disponibile</head>
    <p>
      <ref target="http://www.ilfattoquotidiano.it/wp-content/uploads/2011/03/tribunale-milano.jpg">
        <graphic decoding="async" class="size-full wp-image-96676" title="tribunale milano interna" src="http://www.ilfattoquotidiano.it/wp-content/uploads/2011/03/tribunale-milano.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/03/tribunale-milano.jpg" title="tribunale milano interna"/>
    <p>Per i processi dove Silvio Berlusconi è imputato le udienze si possono tenere anche il venerdì pomeriggio e il sabato. E’ quanto viene dichiarato oggi in Procura a Milano dopo la richiesta avanzata dai difensori del presidente del Consiglio al presidente del Tribunale <hi rend="#b">Livia Pomodoro</hi> per celebrare le cause solo nella giornata di lunedì. Un orientamento che, fino ad oggi, sembra aver ricevuto il consenso di vari giudici. Ma per i magistrati le udienze si potranno fissare anche il <hi rend="#b">venerdì pomeriggio</hi> e il <hi rend="#b">sabato</hi>.</p>
    <p>Già da oggi, al <hi rend="#b">processo Mills</hi>, sono state fissate tutte le udienze il lunedì così come il lunedì si terranno le prossime udienze del procedimento <hi rend="#b">Mediatrade</hi> e <hi rend="#b">Mediaset</hi>. La stessa linea si dovrebbe tenere anche per il caso Ruby. In questo modo i difensori di Berlusconi non dovrebbero così presentare volta per volta eventuali legittimi impedimenti del premier.</p>
    <p>Per la prossima udienza il pm <hi rend="#b">FabioDe Pasquale</hi>, come ha chiesto il presidente del collegio, <hi rend="#b">Francesca Vitale</hi>, dovrà segnalare quali tra i testimoni citati sono disponibili o meno a Milano in aula. Inoltre il giudice Vitale ha invitato le parti, nella lunga pausa tra la prossima udienza e quella fissata per il 9 maggio, di fornire indirizzi precisi e le domande che intendono sottoporre ai testimoni che dovranno essere sentiti per rogatoria all’estero. Si tratta di alcuni testi che verranno ascoltati in video conferenza dall’Inghilterra e altri in Svizzera (qui è prevista la trasferta del tribunale).</p>
    <p>Intanto i pm milanesi che indagano sul caso Ruby, per il quale Silvio Berlusconi verrà processato a partire dal prossimo 6 aprile, hanno consegnato stamani agli avvocati Ghedini e Longo altri atti, rispetto a quelli allegati alla richiesta di processo per il premier, e che riguardano l’attività integrativa di indagine svolta dagli inquirenti.<lb/> Stamani infatti, dopo l’udienza del processo Mills, i difensori del capo del governo si sono recati prima dal procuratore della Repubblica, <hi rend="#b">Edmondo Bruti Liberati</hi>, e poi dal procuratore aggiunto Ilda Boccassini. A quanto si è saputo, i legali hanno ritirato degli atti di indagine integrativi, che i pm depositeranno assieme a quelli già noti per il processo a carico di Berlusconi. Dopo che il gip infatti nelle scorse settimane ha disposto il processo per il premier, i pm hanno continuato a svolgere indagini e accertamenti. Inoltre, a quanto si è appreso, la chiusura dell’altro filone dell’inchiesta, che vede indagati Nicole Minetti, Emilio Fede, Lele Mora e altre tre persone, dovrebbe avvenire martedì prossimo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>