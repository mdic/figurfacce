<doc sitename="Il Fatto Quotidiano" title="Intercettazioni, Berlusconi rivuole la legge bavaglio - Il Fatto Quotidiano" author="RQuotidiano" date="2011-02-18" url="http://www.ilfattoquotidiano.it/2011/02/18/intercettazioni-berlusconi-rivuole-la-legge-bavaglio/92859/" hostname="ilfattoquotidiano.it" description="Allargare i numeri della maggioranza in Parlamento e, subito dopo, riprendere in mano il ddl sulle intercettazioni fermo alla Camera dei deputati, tornando però al testo originario e cioè alla versione precedente le modifiche imposte anche da finiani e centristi. E’ questa, secondo quanto riferito da fonti parlamentari del Pdl, la linea decisa dal premier …" categories="Giustizia" tags="Gianfranco Fini;Intercettazioni;Legge Bavaglio;Silvio Berlusconi" fingerprint="efab2be9f923c925">
  <main>
    <head rend="h1">Intercettazioni, Berlusconi rivuole la legge bavaglio</head>
    <p>Allargare i numeri della maggioranza in Parlamento e, subito dopo, riprendere in mano il ddl sulle intercettazioni fermo alla Camera dei deputati, tornando però al testo originario e cioè alla versione precedente le modifiche imposte anche da finiani e centristi. E’ questa, secondo quanto riferito da fonti parlamentari del Pdl, la linea decisa dal premier <hi rend="#b">Silvio Berlusconi </hi>con i dirigenti del partito per riformare quello che il Cavaliere ha più volte definito un sistema “barbaro”.</p>
    <p>Proprio Berlusconi oggi, nel corso del Consiglio dei ministri, parlando con alcuni membri del governo è tornato sulla necessità di attuare un giro di vite negli ‘ascolti’.</p>
    <p>A tal proposito una road map, riferiscono fonti della maggioranza, è stata già decisa pur se suscettibile di cambiamenti. “Non appena sarà completata l’operazione di allargamento della maggioranza, che noi prevediamo si compia con l’arrivo di altri esponenti di Futuro e libertà e l’innesto di alcuni parlamentari del gruppo misto nel gruppo dei “responsabili’, provvederemo a riformare il sistema delle intercettazioni riproponendo il testo originario del ddl che attualmente giace alla Camera”, riferisce un parlamentare di via dell’Umiltà.</p>
    <p>Al momento tuttavia non è ancora chiaro se il ritorno al testo precedente le modifiche volute dalla finiana<hi rend="#b"> Giulia Bongiorno </hi>comporti la necessità di emendamenti che facciano tornare il provvedimento così come era stato approvato dal Senato oppure se, pur modificandone l’impianto, il testo debba comunque essere sottoposto a un nuovo voto a Palazzo Madama.</p>
    <p>La volontà di tornare al testo originario è confermata anche dalle dure critiche che lo stesso premier aveva rivolto al provvedimento frutto della mediazione con il partito di <hi rend="#b">Gianfranco Fini</hi>: così come era, la riforma era del tutto inutile, ha più volte sostenuto Berlusconi. Ecco quindi che, una volta ottenuti i numeri in Parlamento, il premier è intenzionato a ritornare al testo originario eliminando di fatto le modifiche volute da Fli.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>