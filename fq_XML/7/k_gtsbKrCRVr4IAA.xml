<doc sitename="Il Fatto Quotidiano" title="Governo, Bagnasco: &quot;Non è più tempo di galleggiare&quot; - Il Fatto Quotidiano" author="RQuotidiano" date="2010-11-08" url="http://www.ilfattoquotidiano.it/2010/11/08/governo-bagnasco-non-e-piu-tempo-di-galeggiare/75807/" hostname="ilfattoquotidiano.it" description="Per l’Italia, “non è più tempo di galleggiare”. E’ la presa di posizione del cardinale Angelo Bagnasco, presidente della Conferenza episcopale italiana, dopo il discorso con cui Gianfranco Fini ha chiesto a Silvio Berlusconi di dimettersi e negli attimi in cui ad Arcore è in corso un vertice tra Berlusconi e gli alleati della Lega. …" categories="Fatti quotidiani" tags="Angelo Bagnasco;Cei;Governo;Silvio Berlusconi" fingerprint="ffcb1d3de03e2439">
  <main>
    <head rend="h1">Governo, Bagnasco: “Non è più tempo di galleggiare”</head>
    <p>Per l’Italia, “non è più tempo di galleggiare”. E’ la presa di posizione del cardinale <hi rend="#b">Angelo Bagnasco</hi>, presidente della <hi rend="#b">Conferenza episcopale italiana</hi>, dopo il discorso con cui <hi rend="#b">Gianfranco Fini</hi> ha chiesto a <hi rend="#b">Silvio Berlusconi</hi> di dimettersi e negli attimi in cui ad Arcore è in corso un vertice tra Berlusconi e gli alleati della Lega.</p>
    <p>Aprendo l’assemblea straordinaria della Cei, Bagnasco ha detto: “Si aggiunge a livello della scena politica una caduta di qualità, che va soppesata con obiettività, senza sconti e senza strumentalizzazioni, se davvero si hanno a cuore le sorti del Paese, e non solamente quelle della propria parte”. “Se la gente perde fiducia nella classe politica – ha detto ancora il cardinale – fatalmente si ritira in sé stessa, cade lo slancio partecipativo, tutto diventa pesante e contorto, ma soprattutto viene meno quella possibilità di articolata e dinamica compattezza che è assolutamente necessaria per affrontare insieme gli ostacoli e guardare al futuro del Paese”.</p>
    <p>“Nel nostro animo di sacerdoti – ha ribadito – siamo angustiati per l’Italia che scorgiamo come inceppata nei suoi meccanismi decisionali, mentre il Paese appare attonito e guarda disorientato”. “Non abbiamo peraltro suggerimenti tecnico-politici da offrire, salvo – ha continuato – un invito sempre più accorato e pressante a cambiare registri, a fare tutti uno scatto in avanti concreto e stabile verso soluzioni utili al Paese e il più possibile condivise”.</p>
    <p>I vescovi italiani guardano con“apprensione profonda” anche al rischio “che il Paese si divida non tanto per questa o quella iniziativa di partito, quanto per i trend profondi che attraversano l’Italia e che, ancorandone una parte all’Europa, potrebbero lasciare indietro l’altra parte”.<lb/> Se questo dovesse accadere “sarebbe un esito infausto per l’Italia, proprio nel momento in cui essa vuole ricordare, a 150 anni dalla sua unità, i traguardi e i vantaggi di una matura coscienza nazionale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>