<doc sitename="Il Fatto Quotidiano" title="Crosetto: &quot;Meloni sbaglia a urlare troppo, tra poco contro di lei si muoverà la magistratura&quot; - Il Fatto Quotidiano" author="F Q" date="2022-06-16" url="https://www.ilfattoquotidiano.it/2022/06/16/crosetto-meloni-sbaglia-a-urlare-troppo-tra-poco-contro-di-lei-si-muovera-la-magistratura/6629442/" hostname="ilfattoquotidiano.it" description="Il problema di Giorgia Meloni? “Urla troppo, sbaglia i toni ma non i temi”. Sono le parole del cofondatore di Fratelli d’Italia Guido Crosetto che, in un’intervista rilasciata a La Stampa, difende la leader di FdI mettendola in guardia da quel “metodo” di distruzione dell’avversario “con il quale si vincono le elezioni” e che “costringe …" categories="Politica" tags="Fratelli dItalia;Giorgia Meloni;Guido Crosetto;Magistratura;Matteo Renzi;Matteo Salvini;Silvio Berlusconi" fingerprint="ddf35e78e33510ef">
  <main>
    <head rend="h1">Crosetto: “Meloni sbaglia a urlare troppo, tra poco contro di lei si muoverà la magistratura”</head>
    <graphic src="https://st.ilfattoquotidiano.it/wp-content/uploads/2022/06/16/Imagoeconomica_811373-1-690x362.jpg"/>
    <p>Il problema di <hi rend="#b">Giorgia Meloni</hi>? “Urla troppo, sbaglia i toni ma non i temi”. Sono le parole del cofondatore di<hi rend="#b"> Fratelli d’Italia</hi><hi rend="#b">Guido Crosetto</hi> che, in un’intervista rilasciata a <hi rend="#b">La Stampa</hi>, difende la leader di FdI mettendola in guardia da quel “<hi rend="#b">metodo</hi>” di distruzione dell’avversario “con il quale si vincono le elezioni” e che “costringe la politica a non migliorarsi”.</p>
    <p><hi rend="#b">“Tra poco la magistratura contro di lei” –</hi> Un metodo “già visto in passato – sottolinea Crosetto – con <hi rend="#b">Berlusconi</hi> e <hi rend="#b">Renzi</hi>“. Adesso “neutralizzato <hi rend="#b">Salvini</hi>, tocca al prossimo”. E il prossimo per Crosetto sarà proprio Giorgia Meloni: “Prima si parte con le <hi rend="#b">accuse di fascismo</hi> e o di <hi rend="#b">conflitto di interesse</hi>. E poi parte la<hi rend="#b"> magistratura</hi>“, incalza l’ex deputato che da qualche tempo ha lasciato la politica ma che ancora oggi è tra i consiglieri più ascoltati dalla leader. “Da adesso fino alle elezioni del prossimo anno <hi rend="#b">vedremo questo mantra</hi>“, assicura.</p>
    <p><hi rend="#b">“Quando urla distrugge quello che dice” –</hi> Consigliare di utilizzare parole più chiare su <hi rend="#b">fascismo</hi> e sul <hi rend="#b">25 aprile</hi>? Inutile, secondo Crosetto, “<hi rend="#b">Fini</hi> lo fece ma non è servito”. E proprio in merito alle critiche sulle parole di Giorgia Meloni in <hi rend="#b">Andalusia</hi> al comizio del partito di estrema destra spagnola <hi rend="#b">Vox</hi>, il cofondatore di Fdi sottolinea: “Conosco i ragionamenti che fa Giorgia. La cosa che le ho detto è che quando urla troppo distrugge qualunque cosa stia dicendo”.</p>
    <p><hi rend="#b">“Sui temi etici ragiona come il Papa” – </hi>Non ha parlato di lobby gay ma “<hi rend="#b">lobby Lgtb</hi>, che è un’altra cosa. Anche all’interno della comunità omosessuale e delle femministe questi sono temi di discussione – ha aggiunto – chi parla di<hi rend="#b"> omofobia</hi> non vuole confrontarsi. Lo dico in maniera un po’ secca: sui temi etici Giorgia fa i ragionamenti che fa <hi rend="#b">Papa Francesco</hi>“. “Vox è una scissione del <hi rend="#b">Partito popolare spagnolo</hi>. La Meloni è la presidente dei <hi rend="#b">Conservatori europei</hi> e in quanto tale dialoga con chi fa parte di quel gruppo. Dialogare – conclude Crosetto – non vuol dire sposare le idee”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>