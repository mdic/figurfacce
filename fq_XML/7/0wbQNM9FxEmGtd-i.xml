<doc sitename="Il Fatto Quotidiano" title="Idv in piazza: &quot;No al nucleare eal legittimo impedimento&quot; - Il Fatto Quotidiano" author="RQuotidiano" date="2011-03-19" url="http://www.ilfattoquotidiano.it/2011/03/19/idv-in-piazza-no-al-nucleare-e-al-legittimo-impedimento/98810/" hostname="ilfattoquotidiano.it" description="Oggi pomeriggio nella centralissima piazza Navona di Roma l’Italia dei Valori è scesa in piazza. A partire dalle 14.30 i militanti del partito guidato da Antonio Di Pietro si sono trovati per promuovere i quesiti referendari contro il nucleare e il legittimo impedimento. Sul palco, prima dell’intervento di Di Pietro, si sono alternati Bruno Tinti, …" categories="Politica" tags="Antonio Di Pietro;IDV;Nucleare;Referendum;Silvio Berlusconi" fingerprint="aba93274183c6aaa">
  <main>
    <head rend="h1">Idv in piazza: “No al nucleare e<lb/>al legittimo impedimento”</head>
    <p><ref target="http://www.ilfattoquotidiano.it/wp-content/uploads/2011/03/small_110319-183009_bast190311pol_0017.jpg"/>Oggi pomeriggio nella centralissima piazza Navona di Roma l’Italia dei Valori è scesa in piazza. A partire dalle 14.30 i militanti del partito guidato da Antonio Di Pietro si sono trovati per promuovere i quesiti referendari contro il <graphic src="http://www.ilfattoquotidiano.it/wp-content/uploads/2011/03/small_110319-183009_bast190311pol_0017.jpg" title="di pietro"/></p>
    <p><hi rend="#b">nucleare</hi>e il</p>
    <p><hi rend="#b">legittimo impedimento</hi>.</p>
    <p>Sul palco, prima dell’intervento di Di Pietro, si sono alternati <hi rend="#b">Bruno Tinti</hi>, ex magistrato e giornalista, il fisico <hi rend="#b">Giorgio Parisi</hi>, il presidente del Wwf, <hi rend="#b">Stefano Leoni</hi>, la scrittrice e giornalista Lidia Ravera, l’attrice Franca Valeri, <hi rend="#b">Lucio Manisco</hi>, giornalista ed ex parlamentare, Angelo Bonelli, presidente dei Verdi, il cantautore Enzo Avitabile e i cabarettisti Andrea Rivera e Francesco De Carlo.</p>
    <p>Il leader dell’Idv ha ricordato che la ripresa del programma atomico sarebbe un ritorno al passato e ha riportato alta l’attenzione sul problema delle scorie bocciando con un no secco l’ipotesi di una moratoria. “Grazie a Dio – ha dichiarato l’ex pm – ci sono altre fonti di energia, l’area ed il sole in primo luogo. Costruendo le centrali avremmo tanti rischi e pericoli, soprattutto in un paese a forte rischio sismico come il nostro”. Tuttavia per impedire il ritorno all’atomo, l’Idv si appella ai cittadini chiedendo “di andare a votare e di mettere una pietra tombale su una scelta scellerata che non riguarda il futuro ma solo un passato caro a quelle lobby affaristiche che lucrano sul nucleare”.</p>
    <graphic src="https://img.youtube.com/vi/0B8J1hfXMtI/maxresdefault.jpg"/>
    <p>Nel suo intervento il leader dell’Italia dei Valori ha commentato anche i rapporti del premier con il leader libico: ”<hi rend="#b">Silvio Berlusconi </hi>ha svenduto ladignità del nostro Paese per fare il giullare e il guascone con Gheddafi”. L’ex pm ha poi aggiunto che “a Palazzo Chigi ci debbono essere persone che hanno senso di responsabilità” e ha dichiarato che il governo del Cavaliere e la dittatura del Colonnello “si assomigliano nella loro parte più ridicola”.</p>
    <p>Di Pietro ha inoltre aggiunto, in riferimento alle vicende penali del Presidente del Consiglio, che “chi governa deve farsi processare prima degli altri perchè i cittadini hanno il diritto di sapere se sono governati da un delinquente. I casi di legittimo impedimento possono capitare a tutti ma è il giudice a doverne constatare la validità.”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>