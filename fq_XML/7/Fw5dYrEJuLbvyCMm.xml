<doc sitename="Il Fatto Quotidiano" title="Casini: &quot;Bipolarismo fallito, serve un polo nuovo&quot; - Il Fatto Quotidiano" author="RQuotidiano" date="2010-11-21" url="http://www.ilfattoquotidiano.it/2010/11/21/casini-il-terzo-polo-un-nuova-idea-per-ricucire-litalia/78092/" hostname="ilfattoquotidiano.it" description="Non un “terzo polo”, perché sarebbe già un segno di “subalternità”. Ma qualcosa di “nuovo”. Pierferdinando Casini parla dal convegno dell’Udc di Milano e rilancia la sua idea di Paese, costruita intorno all'”estremo centro”. “Parlare di terzo polo significa partire già in ritardo”. E quindi: “Noi parliamo di un nuovo polo che ha come obbiettivo …" categories="Politica" tags="Mara Carfagna;Pier Ferdinando Casini;Silvio Berlusconi;Udc" fingerprint="bf813e348c26532d">
  <main>
    <head rend="h1">Casini: “Bipolarismo fallito, serve un polo nuovo”</head>
    <p>Non un “terzo polo”, perché sarebbe già un segno di “subalternità”. Ma qualcosa di “nuovo”. Pierferdinando Casini parla dal convegno dell’Udc di Milano e rilancia la sua idea di Paese, costruita intorno all'”estremo centro”. “Parlare di terzo polo significa partire già in ritardo”. E quindi: “Noi parliamo di un nuovo polo che ha come obbiettivo la necessità di ricuire l’Italia, dal nord al sud”</p>
    <p>Nel suo discorso/intervista (di fronte ad un Gianni Riotta comprimario silenzioso) il leader dell’Udc tocca poi la querelle politica intorno al ministro delle Pari opportunità, <hi rend="#b">Mara Carfagna</hi>. Deve far “riflettere”, secondo<hi rend="#b"> Casini</hi>, ed è spia “di un problema più ampio e più preoccupante”. In fondo “la Carfagna – dice – tutto sommato è stata un buon ministro. Ha caratterizzato questa stagione berlusconiana e il fatto che dica o faccia dire che il partito è ridotto a un comitato d’affari e che in Campania non c’è agibilità politica è una cosa di grandissima rilevanza e una cosa su cui bisognerebbe riflettere, perché non è il problema della Carfagna, è un problema un pochino più ampio e più preoccupante”.</p>
    <p>Il segretario si è poi espresso sulle ipotesi politiche in vista della crisi di governo. Senza scartare né ambire a nessuna ipotesi, dall’esecutivo tecnico al rimpasto di governo che veda anche l’Unione di Centro al tavolo. ”Non possiamo consentirci – ha detto – di stare in riva al fiume perché il cadavere che vedremo passare non è quello di Berlusconi ma quello del Paese. Non abbiamo fretta di andare a governare: se siamo stati all’opposizione per due anni è perchè non condividiamo la politica degli spot”. Secondo Casini serve “un governo di armistizio, di responsabilità e di solidarietà nazionale. Per tre-quattro anni bisognerebbe non pensare a chi vince le elezioni ma governare facendo anche scelte impopolari”. Ecco quindi che l’Unione di Centro sarebbe disposta a discutere: “Non ci piace l’egemonia della Lega e non ci fidiamo di Berlusconi. Se vogliono cambiare, ci sediamo al tavolo, ma ci aspettiamo dei fatti”.</p>
    <p>Alle parole di Casini hanno immediatamente fatto seguito le risposte politiche. A cominciare dalla Lega, che con Stiffoni ha liquidato la pratica: “Resti pure in piedi con il cerino in mano”. All’ironia dell’Italia dei Valori che con Antonio Borghesi commenta: “Casini siede al tavolo del governo? Magari a tavola, come nella peggiore tradizione dei forchettonì democristiani”. Aperture invece dal Pdl, con il ministro Bondi che commenta: “Casini ha il merito di aver ribadito la posizione alternativa alla sinistra del proprio partito, sulla base dei valori e dei programmi del PPE. Se il ledaer dell’Udc si dimostrasse capace anche di formulare un giudizio piu’ equilibrato e piu’ adeguato alla realta’ sull’esperienza del governo Berlusconi e sul ruolo del Pdl, potrebbe forse profilarsi un ruolo di responsabilita’ politica e istituzionale da parte dell’Udc, foriero di ulteriori sviluppi nel futuro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>