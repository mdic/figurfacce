<doc sitename="Il Fatto Quotidiano" title="Meloni, un governo con pochi volti nuovi: in undici facevano già parte dell'ultimo esecutivo guidato da Berlusconi - Il Fatto Quotidiano" author="F Q" date="2022-10-22" url="https://www.ilfattoquotidiano.it/2022/10/22/meloni-un-governo-con-pochi-volti-nuovi-in-undici-facevano-gia-parte-dellultimo-esecutivo-guidato-da-berlusconi/6847831/" hostname="ilfattoquotidiano.it" description="L’elemento di rottura è la prima donna presidente del Consiglio. A parte questo, però, il governo di Giorgia Meloni non presenta novità, anzi. Nel guardare la squadra dei ministri “di alto profilo”, come li ha definiti la neo-premier, sembra di tornare indietro di oltre un decennio. Sono ben 11, infatti, gli esponenti dell’esecutivo che ha …" categories="Politica" tags="Giorgia Meloni;Governo;Governo Meloni;Silvio Berlusconi" fingerprint="b7e5f23c6391d555">
  <main>
    <head rend="h1">Meloni, un governo con pochi volti nuovi: in undici facevano già parte dell’ultimo esecutivo guidato da Berlusconi</head>
    <graphic src="https://st.ilfattoquotidiano.it/wp-content/uploads/2022/10/22/governo-meloni-berlusconi-690x362.jpg"/>
    <p>L’elemento di rottura è la <hi rend="#b">prima donna</hi> presidente del Consiglio. A parte questo, però, il governo di <hi rend="#b">Giorgia</hi><hi rend="#b">Meloni</hi> non presenta novità, anzi. Nel guardare la squadra dei ministri “di alto profilo”, come li ha definiti la neo-premier, sembra di tornare indietro di oltre un decennio. Sono ben <hi rend="#b">11</hi>, infatti, gli <hi rend="#b">esponenti</hi> dell’esecutivo che ha giurato al Quirinale che fecero parte dell’ultimo governo guidato da <hi rend="#b">Silvio</hi><hi rend="#b">Berlusconi</hi>. Fu il quarto guidato dal leader di <hi rend="#b">Forza</hi><hi rend="#b">Italia</hi>, che giurò l’8 maggio 2011. C’era la stessa Meloni, che allora era responsabile del ministero della <hi rend="#b">Gioventù</hi>. C’era <hi rend="#b">Raffaele</hi><hi rend="#b">Fitto</hi>, ministro alla Regioni e Coesione, attuale titolare di Affari Ue, Pnrr e Coesione. C’erano pure <hi rend="#b">Anna Maria Bernini</hi>, che allora guidava le Politiche Ue e ora è responsabile dell’Università, e <hi rend="#b">Roberto Calderoli</hi> che era ministro delle Riforme ora sarà titolare di Affari regionali e Autonomie.</p>
    <p>Quattro esponenti del governo Meloni erano quindi già nell’ultima squadra scelta da Berlusconi. Ma l’allora premier aveva scelto per completare il suo esecutivo anche altri nomi che oggi sono diventati ministri. <hi rend="#b">Guido</hi><hi rend="#b">Crosetto</hi> era sottosegretario alla Difesa (con ministro l’attuale presidente del Senato, <hi rend="#b">Ignazio La Russa</hi>). Adesso è il titolare del dicastero. Promozione anche per <hi rend="#b">Daniela Santanchè</hi> da sottosegretario all’Attuazione del programma a ministro del Turismo. Mentre <hi rend="#b">Elisabetta Casellati</hi> era sottosegretario alla Giustizia, quel ministero che Berlusconi desiderava proprio affidarle oggi. È diventata invece ministro delle Riforme. <hi rend="#b">Adolfo</hi><hi rend="#b">Urso</hi> da sottosegretario all’Economia con delega per il commercio internazionale si occuperà dell’ex-Mise, ovvero<hi rend="#b"> Imprese e Made in Italy</hi>. E ancora <hi rend="#b">Nello</hi><hi rend="#b">Musumeci</hi> che da sottosegretario al Lavoro diventa ministro del Mare e del Sud. <hi rend="#b">Eugenia</hi><hi rend="#b">Roccella</hi> ai tempi del governo Berlusconi si occupava di <hi rend="#b">Politiche sociali</hi> come sottosegretario al Lavoro ed ora sarà titolare del ministro della Famiglia, Natalità e Pari Opportunità. Infine il sottosegretario alla presidenza del Consiglio, <hi rend="#b">Alfredo</hi><hi rend="#b">Mantovano</hi>, che nell’ultimo governo guidato da Forza Italia era sottosegretario al <hi rend="#b">ministero</hi><hi rend="#b">dell’Interno</hi>.</p>
    <p>Questo senza considerare quanti, come <hi rend="#b">Salvini</hi> e <hi rend="#b">Giorgetti</hi>, sono già stati ministri in <hi rend="#b">altri governi</hi> precedenti. Altri <hi rend="#b">volti noti</hi> di vecchi governi di centrodestra (e non) potrebbe poi rientrare nella squadra dei <hi rend="#b">sottosegretari</hi>. D’altronde, Meloni ha già pescato parecchi ministri tra i parlamentari: <hi rend="#b">9 sono senatori</hi> e altri <hi rend="#b">7 deputati</hi>. Una scelta che potrebbe anche comportare un rischio nella tenuta della maggioranza a Palazzo Madama. Nulla di nuovo, quindi, nelle scelte della neo-premier. E lo dimostra anche <hi rend="#b">l’età anagrafica</hi> del nuovo governo. Fa eccezione proprio la nuova presidente del Consiglio, con i suoi <hi rend="#b">45</hi><hi rend="#b">anni</hi>. Ma gli unici che come lei non sono ancora arrivati ai 50 anni sono <hi rend="#b">Matteo Salvini</hi>, 49 anni, e <hi rend="#b">Alessandra</hi><hi rend="#b">Locatelli</hi> con 46. L’età degli altri componenti del nuovo Cdm però è molto più alta: ci sono dieci ministri che hanno più di 50 anni e <hi rend="#b">ben 12 che superano i sessanta</hi>.</p>
    <p>Si è ridotto anche il numero delle donne presenti tra i ministri: erano <hi rend="#b">7 su 23</hi> nel governo Draghi, sono<hi rend="#b"> 6 su 24</hi> (Calderone, Bernini, Santanché, Roccella, Casellati, Locatelli) quelle volute da Giorgia Meloni. In pratica, solamente un quarto. Infine, la presidente del Consiglio ha formato un esecutivo “<hi rend="#b">settentrionale</hi>“: ben <hi rend="#b">15 ministri</hi> vengono da Regioni del <hi rend="#b">Nord</hi>, tra i quali 5 lombardi (Salvini, Giorgetti, Locatelli, Calderoli, Valditara). Meloni è romana doc, dal “suo” <hi rend="#b">Lazio</hi> ha pescato Tajani, Lollobrigida, Abodi e Schillaci. Per il Sud però restano solo 5 posti, quelli affidati a Musumeci, Sangiuliano, Piantedosi, Calderone e Fitto. È pugliese anche il <hi rend="#b">Alfredo Mantovano</hi>, che sarà sottosegretario alla presidenza del Consiglio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>