<doc sitename="Il Fatto Quotidiano" title="Berlusconi non convince (più) i lettori de Il Giornale - Il Fatto Quotidiano" author="RQuotidiano" date="2011-04-02" url="http://www.ilfattoquotidiano.it/2011/04/02/berlusconi-non-convince-piu-i-lettori-de-il-giornale/101755/" hostname="ilfattoquotidiano.it" description="La telefonata di Silvio Berlusconi ai Responsabili ha conquistato l’apertura de Il Giornale, ma non i suoi lettori. Le ultime dichiarazioni del premier, pubblicate sul sito con il titolo “vicini a 330 deputati, finire la legislatura”, sono state accolte con una salva di fischi e prese in giro. A leggere i commenti non sembra di …" categories="Cronaca" tags="Domenico Scilipoti;Il Giornale;Silvio Berlusconi" fingerprint="ad8f1665712fc8bd">
  <main>
    <head rend="h1">Berlusconi non convince (più) <lb/> i lettori de Il Giornale</head>
    <p><ref target="http://www.ilfattoquotidiano.it/wp-content/uploads/2011/04/il-giornale.jpg"/>La telefonata di <graphic src="http://www.ilfattoquotidiano.it/wp-content/uploads/2011/04/il-giornale.jpg" title="il-giornale_interna"/></p>
    <p><hi rend="#b">Silvio Berlusconi</hi>ai Responsabili ha conquistato l’apertura de</p>
    <p><hi rend="#i">Il Giornale</hi>, ma non i suoi lettori. Le ultime dichiarazioni del premier, pubblicate sul sito con il titolo “vicini a 330 deputati, finire la legislatura”, sono state accolte con una salva di fischi e prese in giro. A leggere i commenti non sembra di essere sul sito del quotidiano del fratello del Cavaliere. “Comprare i deputati, indegno per una democrazia”, scrive un lettore.</p>
    <p>Le parole del premier risalgono a stamani. Quando, <ref target="http://www.ilfattoquotidiano.it/2011/04/02/berlusconi-chiama-i-responsabili-di-scilipoti-sereni-e-pronti-alle-riforme/101736/">durante una telefonata a un convegno dei Responsabili di </ref><ref target="http://www.ilfattoquotidiano.it/2011/04/02/berlusconi-chiama-i-responsabili-di-scilipoti-sereni-e-pronti-alle-riforme/101736/">Domenico Scilipoti</ref><ref target="http://www.ilfattoquotidiano.it/2011/04/02/berlusconi-chiama-i-responsabili-di-scilipoti-sereni-e-pronti-alle-riforme/101736/">, Berlusconi ha detto di essere sereno</ref>, la maggioranza è solida e alla Camera ha detto di avere quasi 330 deputati. “Questo ci consentirà di portare avanti la realizzazione del programma sottoscritto con i cittadini dopo il voto degli elettori”, ha aggiunto. Nell’articolo sono omessi tutti i passaggi su Lampedusa. La villa prima acquistata e poi invece no, il permesso di soggiorno temporaneo che intende accordare. Eppure, nonostante l’intervento del premier sia stato ripulito, i commenti non sono di certo di sostegno al governo. Anzi. Gerico scrive: “Hai dimenticato la riduzione delle province (Monza+1), la riduzione dei parlamentari (manco per niente), il piano casa (boh….), il bollo auto (che roba è?). Forse dimentico qualcosa?”. Mentre un altro lettore si chiede “chissà perché ha così paura delle elezioni”. Chi, ribatte ilturco, “Bufalo silv?”. Ma no, aggiunge un utente. “Votate votate per salvare il mio fondoschiena flaccido! Solo così potrò continuare a raccontare barzellette per vostro sommo gaudio”.</p>
    <p>Giacomo sceglie la forma diretta: “Caro Cavaliere, sono stato tradito nel voto e ho deciso della tessera elettorale ne farò ben altro uso. Ora anche la Lega è d’accordo a determinare l’Italia in una vera e propria terra di nessuno! Vedrete che sventola alle prossime elezioni . Celebrate le date importanti di questa terra di nessuno dai migranti, se ci tenete tanto. Vergogna!!!”. Sandro Marti invece si rivolge ai Responsabili. “Su… Scilipoti e compagnia, ancora un piccolo sforzo ed il vitalizio è vostro! Per le poltrone non preoccupatevi, Silvio si sta inventando delle sottosegreterie nuove nuove: quella alla regolamentazione dei talk show, quella al giardinaggio, una alla tutela di veline ed attricette. Non preoccupatevi se aveva detto che avrebbe diminuito le poltrone, sapete come è lui… scherza sempre… e poi… paghiamo noi italiani, mica lui, questa è una garanzia”. Tra battute e qualche offesa i commenti sfilano via così. E c’è chi suggerisce al premier di guardare il sito: “Berlusconi fiducioso? Si vede che non legge i commenti sul giornale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>