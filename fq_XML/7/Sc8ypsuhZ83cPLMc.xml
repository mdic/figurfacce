<doc sitename="Il Fatto Quotidiano" title="Un arsenale per la Libia così l’Italia ha venduto le armi - Il Fatto Quotidiano" author="Daniele Martini" date="2011-03-10" url="http://www.ilfattoquotidiano.it/2011/03/10/un-arsenale-per-la-libia-cosi-l%e2%80%99italia-ha-venduto-le-armi/96410/" hostname="ilfattoquotidiano.it" description="Altro che limette per le unghie di cui ha continuato a parlare per giorni il ministro della Difesa, Ignazio La Russa, per buttarla in ridicolo e sviare il forte sospetto che l’Italia avesse fornito negli ultimi tempi tante armi micidiali a Gheddafi. Buona parte di quegli ordigni con cui il raìs fa massacrare gli insorti …" categories="Cronaca" tags="Libia;Muammar Gheddafi;Riarmo;Roma;Silvio Berlusconi" fingerprint="ed649f22e12a2f13">
  <main>
    <head rend="h1">Un arsenale per la Libia <lb/> così l’Italia ha venduto le armi</head>
    <p>
      <ref target="http://www.ilfattoquotidiano.it/wp-content/uploads/2011/03/Benelli-M4-Super90.jpg">
        <graphic decoding="async" class="size-full wp-image-96546" title="Benelli M4 Super90" src="http://www.ilfattoquotidiano.it/wp-content/uploads/2011/03/Benelli-M4-Super90.jpg" alt="" width="351" height="109"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/03/Benelli-M4-Super90.jpg" title="Benelli M4 Super90"/>
    <p>Altro che limette per le unghie di cui ha continuato a parlare per giorni il ministro della Difesa, <hi rend="#b">Ignazio La Russa</hi>, per buttarla in ridicolo e sviare il forte sospetto che l’Italia avesse fornito negli ultimi tempi tante armi micidiali a <hi rend="#b">Gheddafi</hi>. Buona parte di quegli ordigni con cui il raìs fa massacrare gli insorti in realtà sono italiani, venduti a Tripoli alla fine del 2009 e fabbricati dalla<hi rend="#b"> Beretta</hi> di Gardone Val Trompia. Si tratta di un vero e proprio arsenale: 7.500 <hi rend="#b">pistole</hi>, 1.900<hi rend="#b"> carabine</hi> e 1.800 <hi rend="#b">fucili </hi>consegnati nelle mani del capo del Settore di pubblica sicurezza del Comitato popolare del dittatore nordafricano. Cioè, in pratica, i giannizzeri del raìs. Valore della fornitura, circa 8 milioni di euro.</p>
    <p>Quelle esportazioni negli atti ufficiali vengono qualificate come armi di “non specifico uso militare”, poco più che fuciletti da caccia, insomma, una dicitura forse usata per poter sfruttare al meglio le incongruenze della legislazione italiana sulle esportazioni di armi, rigorosa per quelle militari, molto più blanda per le altre. Tra gli oltre 11 mila pezzi inviati alla Libia, però, ci sono perfino centinaia e centinaia di fucili di un particolare modello da 13 anni in dotazione ai marines americani, l’<hi rend="#b">M4 Super 80</hi> ad anima liscia, un’arma progettata per uso bellico e prodotta dalla <hi rend="#b">Benelli</hi>, antica fabbrica di Urbino controllata dal gruppo Beretta. Anche gli altri oggetti consegnati a Gheddafi presentano caratteristiche che con la caccia a lepri e fagiani hanno poco a che vedere. Ci sono, per esempio, le<hi rend="#b"> pistole PX4 calibro 9</hi> semiautomatiche, con un peso ridotto di soli 800 grammi e un caricatore di 10 colpi che con un elemento supplementare può arrivare a 15. E poi <hi rend="#b">le carabine CX4</hi>, anche queste calibro 9, su cui possono essere montati sistemi di puntamento ottico e laser.</p>
    <p>L’affare delle armi fu affrontato il 10 giugno 2009, in un’occasione considerata a suo modo storica dal governo italiano per quanto riguarda i rapporti con la Libia, il giorno in cui il raìs arrivò a Roma, accolto con tutti gli onori da <hi rend="#b">Silvio Berlusconi</hi>, accompagnato da un codazzo di auto e furgoni blindati, decine e decine di guardie del corpo e gli fu consentito di piantare la sua tenda berbera nel giardino di villa Pamphili. La consegna di fucili e pistole avvenne a tambur battente pochi mesi dopo. Quattro container di armi furono sistemati a bordo di una nave che dal porto di La Spezia fece scalo a Malta per dirigersi infine verso le coste libiche. La fornitura fu effettuata con modalità che, per una serie di circostanze fortuite emerse nel tempo, hanno ingenerato una sfilza di sospetti, fino all’emersione di una verità che le autorità italiane di governo fino all’ultimo hanno sostanzialmente negato.</p>
    <p>La ricostruzione di tutte le tappe dell’affare delle armi alla Libia è stata effettuata con precisione da un ricercatore della <ref target="http://www.disarmo.org/"> Rete italiana per il disarmo </ref>e redattore di </p>
    <p>
      <ref target="http://www.altreconomia.it/site/">,</ref>
    </p>
    <hi rend="#b">Altreconomia</hi>
    <p><hi rend="#b">Francesco Vignarca</hi>. Il 24 febbraio Vignarca si è accorto insieme a un collega che in un rapporto del 13 gennaio della Gazzetta dell’Unione europea era riportata una fornitura di armi alla Libia da parte di Malta per un importo veramente considerevole: 79 milioni di euro. La gigantesca partita era catalogata sotto la colonna ML 1, cioè armi leggere ad anima liscia di calibro inferiore a 20 millimetri, automatiche di calibro 12,7 millimetri e accessori e componenti vari. Le autorità maltesi interrogate a proposito, non avevano negato la toccata nel porto della Valletta di una nave con container pieni di armi, anzi avevano fornito una serie di particolari, specificando che quel materiale non era roba loro, ma proveniva dall’Italia e come destinazione finale aveva la Libia.</p>
    <p>Immediatamente alcuni avevano pensato a fucili e pistole prodotte dalla Beretta, ma il gruppo bresciano aveva smentito nettamente l’invio a Tripoli di un carico per un importo simile. Le autorità maltesi avevano aggiunto, inoltre, che la consegna era stata regolarmente effettuata dopo una telefonata di verifica con l’ambasciata italiana in Libia. Di quella fornitura, però, non c’era traccia né nelle comunicazioni italiane all’Unione europea né nel rapporto ufficiale del Servizio di coordinamento della produzione di materiali di armamento della presidenza del Consiglio. Solo nelle<hi rend="#b"> tabelle dell’Istat</hi>, l’istituto di statistica, era registrata un’esportazione complessiva verso la Libia del valore di 8 milioni di euro di armi italiane definite per uso civile.</p>
    <p>Sembrava un giallo in piena regola che nel frattempo è stato risolto. Le autorità portuali maltesi hanno confermato la loro versione, ammettendo, però, di essere incorse in un grossolano errore di “trascrizione”, cioè di aver registrato il carico con uno zero in più, 79 milioni di euro mentre invece l’importo esatto sarebbe 7,9. Sul versante italiano si è appurato che dietro la dicitura statistica di esportazioni verso la Libia di armi per uso civile, si celavano forniture di pistole, carabine e fucili di tipo bellico.</p>
    <p>da <hi rend="#i">il Fatto Quotidiano</hi> del 10 marzo 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>