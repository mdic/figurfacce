<doc sitename="Il Fatto Quotidiano" title="Fini: &quot;Dimettiti&quot;. La replica di B: &quot;Sfiduciami&quot; Ma questa volta non si torna indietro - Il Fatto Quotidiano" author="Alessandro Ferrucci" date="2010-11-07" url="http://www.ilfattoquotidiano.it/2010/11/07/fini-berlusconi-dimettiti-la-replica-sfiduciami-ma-questa-volta-non-si-torna-indietro/75758/" hostname="ilfattoquotidiano.it" description="Un’ora di attesa. Di voli pindarici, attacchi sottintesi, mai troppo diretti. Un’ora di alta oratoria, per Gianfranco Fini, dove, davanti alla sua gente radunata a Bastia Umbra, tocca tutti i temi sensibili, dalla cittadinanza per gli immigrati, fino all’economia e il lavoro. Poi la botta. Quello che tutti aspettano: “Berlusconi si dimetta, salga al Colle …" categories="Politica" tags="FLI;Futuro e Libertà;Gianfranco Fini;Governo;Silvio Berlusconi" fingerprint="bd8990656dca7121">
  <main>
    <head rend="h1">Fini: “Dimettiti”. La replica di B: “Sfiduciami” <lb/> Ma questa volta non si torna indietro</head>
    <p><ref target="http://www.ilfattoquotidiano.it/wp-content/uploads/2010/11/siniitem.jpg"/>Un’ora di attesa. Di voli pindarici, attacchi sottintesi, mai troppo diretti. Un’ora di alta oratoria, per <graphic src="http://www.ilfattoquotidiano.it/wp-content/uploads/2010/11/siniitem.jpg" title="siniitem"/></p>
    <p><hi rend="#b">Gianfranco Fini</hi>, dove, davanti alla sua gente radunata a Bastia Umbra, tocca tutti i temi sensibili, dalla cittadinanza per gli immigrati, fino all’economia e il lavoro. Poi la botta. Quello che tutti aspettano: “Berlusconi si dimetta, salga al Colle e apra la crisi. Senza questo colpo d’ala la nostra delegazione non rimarrà un’ora in più al governo”. E’ a questo punto che viene “giù” la sala. Un boato, tutti in piedi, liberi di gridare la loro gioia, di scandire il nome del fondatore di Futuro e libertà e di mettersi alle spalle il premier. Ecco: la due giorni perugina è tutta qui. Quarantotto ore per arrivare al punto focale, per dire a tutto il Paese: non si torna indietro, il</p>
    <p><hi rend="#b">Pdl</hi>è morto e con lui i compromessi ingoiati in questi due anni e mezzo di Berlusconi. Noi andiamo avanti, oltre lui.</p>
    <p>E “lui” si è fatto sentire attraverso l’agenzia di stampa <hi rend="#b">Agi</hi>, che riporta alcune riflessioni fatte con alcuni dirigenti del Pdl: “No agli ultimatum, la sfiducia va votata in Parlamento”, ha detto <hi rend="#b">Silvio</hi><hi rend="#b">Berlusconi</hi>: “Da parte mia non c’è nessuna intenzione di dimissioni. Se Fini vuole aprire la crisi venga in Parlamento e si assuma la responsabilità di votare la sfiducia”. Della serie: rispetti le regole e vediamo chi si prende la responsabilità davanti agli elettori.</p>
    <p>Comunque, a <hi rend="#b">Bastia</hi><hi rend="#b">Umbra</hi>, è accaduto qualcosa di particolare che va oltre il discorso di Fini; qualcosa che nasce da prima, forse da quel 29 luglio quando il premier ha cacciato il cofondatore dal Pdl. “Da allora – racconta uno dei delegati – ci siamo sentiti traditi, umiliati. E forse, in noi, è scattato un moto di orgoglio”. Sì, la parola chiave è orgoglio. A settembre a Mirabello, durante la Festa Tricolore, era nell’aria, lo si percepiva chiara dalle parole dei volontari, dai gesti dei tanti amministratori locali giunti da ogni dove per spronare “falchi” e “colombe” a non tornare indietro. Al contrario i senatori e i deputati apparivano più cauti: i vari <hi rend="#b">Fabio</hi><hi rend="#b">Granata</hi> e <hi rend="#b">Angela</hi><hi rend="#b">Napoli</hi> non mancavano di smarcarsi, di attaccare il premier; ma dall’altra parte c’erano i <hi rend="#b">Pasquale</hi><hi rend="#b">Viespoli</hi> a raffreddare le speranze, a dire “aspettiamo a vedere”. Fino a oggi. Il segnale è arrivato ieri, con l’introduzione dura, decisa di <hi rend="#b">Italo</hi><hi rend="#b">Bocchino</hi> pronto a dire “ora vedrete cosa accadrà”. La certezza oggi dal palco, quando il ministro Ronchi ha rimesso il suo mandato e quello dei suoi colleghi, nelle mani di Fini. E’ stato uno dei momenti più alti, dove si è sanato e saldato lo spirito e la volontà di Fli con la sua gente, la stessa rimasta incerta dopo Mirabello.</p>
    <p>Ecco quindi la strada imboccata del presidente della Camera, a partire da un tema sensibile per il centrodestra: “La <hi rend="#b">legalità</hi> è la condizione essenziale per la libertà. Nel nostro manifesto dei valori – spiega – c’è il rispetto per la persona umana con la tutela dei diritti civili, senza alcuna distinzione e senza alcuna discriminazione. Rispettare la persona non vuol dire distinguere tra bianchi e neri, tra cristiani, musulmani ed ebrei, tra eterosessuali ed omosessuali, tra cittadini italiani e stranieri. La persona è al centro di qualsiasi cultura politica che voglia creare i presupposti per l’armonia. E la legalità è la condizione essenziale per la libertà”. Quindi l’attacco al cuore del partito (“Su questi temi il Pdl a rimorchio della <hi rend="#b">Lega</hi> è il partito più arretrato d’<hi rend="#b">Europa</hi>”), all’informazione (“Meglio certi giornali che non bisogna leggere piuttosto che i <hi rend="#b">Tg</hi><hi rend="#b">velinari</hi>, nel senso delle veline del regime e non delle belle ragazze”) e un rimpianto per alcuni dei protagonisti della vecchia politica: “Credo che anche gli italiani lo abbiamo, del rigore, dello stile, del comportamento come <hi rend="#b">Moro</hi>, <hi rend="#b">Berlinguer</hi>, <hi rend="#b">Almirante, La</hi><hi rend="#b">Malfa</hi>: la prima Repubblica era anche in queste personalità che non si sarebbero mai permesse di trovare ridicole giustificazioni a ciò che non può essere giustificato”.</p>
    <p>E ancora il rifiuto dei famosi cinque punti, riproposti dallo stesso Berluconi, giovedì durante la Direzione nazionale del Pdl: “Il patto di legislatura è possibile solo se c’è una nuova agenda politica e un patto di governo da qui al <hi rend="#b">2013</hi>. Non basta il compitino dei cinque punti”. Infine snocciola una serie di temi ostili per il Popolo delle libertà e la stessa Lega: “Nuovo patto sociale, fiscalità di vantaggio per il <hi rend="#b">Sud</hi> e soprattutto togliere di mezzo la legge elettorale della vergogna”. Ma per arrivare a tutto questo “Berlusconi deve avere il coraggio del colpo d’ala. Deve prendere la decisione di rassegnare le dimissioni, salire al Colle, dichiarare aperta la crisi e avviare una fase in cui si ridiscuta l’agenda, il programma e verificare la composizione del governo e la natura della coalizione”. Una coalizione nella quale deve entrare anche l’Udc. “Altrimenti Ronchi, Urso, Menia e Bonfiglio non rimarranno un minuto in più nel governo. Berlusconi decida se cambiare o tirare le cuoia”. Ovazione, da tutti. Lacrime, per alcuni. E la voglia di vedere cosa accadrà da domani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>