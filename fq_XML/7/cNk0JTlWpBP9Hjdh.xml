<doc sitename="Il Fatto Quotidiano" title="Il senso di Berlusconi per la Fico - Il Fatto Quotidiano" author="Marco Lillo" date="2011-02-06" url="http://www.ilfattoquotidiano.it/2011/02/06/il-senso-di-b-per-la-fico/90524/" hostname="ilfattoquotidiano.it" description="“Con l’approvazione di Masi”, alla fine Raffaella le ha fregate tutte. La figlia del fruttivendolo di Casalnuovo di Napoli, nata a Cercola 22 anni fa, è riuscita a comprarsi la casa e a ottenere il programma, come voleva. La partecipazione all’Isola dei famosi di Raffaella Fico, è uno dei tanti gialli all’italiana. Dopo il mini …" categories="Media" tags="Bunga Bunga;Nicole Minetti;Silvio Berlusconi" fingerprint="e9e40d754079103d">
  <main>
    <head rend="h1">Il senso di Berlusconi per la Fico</head>
    <p>
      <ref target="http://www.ilfattoquotidiano.it/wp-content/uploads/2011/02/raffa-fico.jpg">
        <graphic decoding="async" class="size-full wp-image-90626" title="raffa fico" src="http://www.ilfattoquotidiano.it/wp-content/uploads/2011/02/raffa-fico.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/02/raffa-fico.jpg" title="raffa fico"/>
    <p>“Con l’approvazione di <hi rend="#b">Masi</hi>”, alla fine <hi rend="#b">Raffaella</hi> le ha fregate tutte. La figlia del fruttivendolo di Casalnuovo di Napoli, nata a Cercola 22 anni fa, è riuscita a comprarsi la casa e a ottenere il programma, come voleva. La partecipazione all’Isola dei famosi di <hi rend="#b">Raffaella Fico</hi>, è uno dei tanti gialli all’italiana. Dopo il mini scandalo suscitato dal suo passaggio dal Bunga bunga alla prima serata della tv pubblica, tutti fanno finta di non sapere chi sia il responsabile. Eppure riguardo allo sponsor che le avrebbe permesso di diventare famosa, <hi rend="#b">Nicole Minetti</hi> e <hi rend="#b">Barbara Faggioli</hi> avevano le idee chiare in tempi non sospetti. Le due ragazze innamorate del premier e ancora di più del suo portafogli, anelavano a comprare un immobile da 800 mila euro con i soldi del Cav. A preoccupare le due immobiliariste di Arcore era però la concorrenza delle altre pretendenti. E così il 23 settembre del 2010 al telefono marcavano stretto le rivali. Barbara temeva proprio Raffaella Fico ma Nicole la rassicurava: a Raffa non interessavano le case, ma qualcosa di diverso.</p>
    <p><hi rend="#b">Minetti</hi>: “Della Raffa non mi preoccuperei per questa cosa qui perché lei chiede altro. Okay?<hi rend="#b">Faggioli</hi>: Tipo?<hi rend="#b">M</hi>: Cioè tipo programmi ste’ cose qua. Non è ancora nell’idea.<hi rend="#b">F</hi>: Ah si? E tipo cosa? Tipo quale?<hi rend="#b">M</hi>: Programmi, capito? Non lo so, in generale. Adesso sta facendo – mi aveva detto – l’inviata per candid camera di non so che cosa.</p>
    <p>Effettivamente Raffaella Fico in quel periodo era la protagonista delle candid camera super sexy della trasmissione sportiva Controcampo. Su youtube gira ancora un pezzo cult in cui <ref target="http://www.youtube.com/watch?v=hG4Rnc2AhKo">la ragazza del Cavaliere esce in mutandine e reggiseno da un camerino del Milan Store</ref> e si diverte a fare l’offesa quando i clienti strabuzzano gli occhi di fronte alle sue forme. Il tono della ragazza sembra quello di una suora, nonostante la mise. Un tono indignato quasi come quello usato dalla ragazza in un’altra comparsata celebre. Alla <hi rend="#b">Vita in diretta</hi> nel marzo del 2009 <ref target="http://www.youtube.com/watch?v=NPzKlwxw5OI"> Alba Parietti osò rinfacciarle le sue dichiarazioni provocatorie</ref> (“mi offro per un milione di euro”) e lei che era solo una ex partecipante del </p>
    <p><hi rend="#b">Grande Fratello 2008</hi>, minacciò di lasciare la trasmissione su due piedi. Mentre un</p>
    <p><hi rend="#b">Lamberto Sposini</hi>più imbarazzante del solito interveniva a difenderla, rimbrottava</p>
    <p><hi rend="#b">Alba Parietti</hi>e si piegava a chiedere scusa alla giovane offesa.</p>
    <p><hi rend="#b">La strategia</hi><lb/> Raffaella però non si accontentava di questo trattamento di riguardo nelle comparsate in <hi rend="#b">Rai</hi>. Né le bastavano gli sguardi di ammirazione per le candid. Secondo Nicole Minetti, puntava a una trasmissione più importante. “Appena finirà le candid, sicuramente, gli chiederà (a <hi rend="#b">Berlusconi</hi>, ndr) qualche programma del genere. Lei vuole diventare famosa. È ambiziosa in questo. No?”. E la <hi rend="#b">Faggioli</hi> conveniva: “Sì sì, non gliene frega un cazzo del resto”.</p>
    <p>A rileggerle oggi quelle parole suonano profetiche (cosa c’è di meglio dell’isola dei famosi per una che vuole diventare famosa?) ma anche incaute. Nicole era convinta di essere più furba di Raffaella. A differenza della Fico, infatti, la consigliera regionale del Pdl in Lombardia pensava di avere una strategia migliore per spremere Silvio. Se proprio doveva farsi raccomandare in tv, chiedeva ad altri. Mentre Raffaella no. Lei, come un martello pneumatico, si faceva sistemare sempre e soltanto da Lui.</p>
    <p><hi rend="#b">M</hi>: Solo che non ha capito… cioé se io decido di fare altro.. allora mi metto in contatto io personalmente con <hi rend="#b">Rossella</hi> (<hi rend="#b">Carlo</hi>, presidente di Medusa Cinema) o qualcuno del genere stando fuori da lui! Facile, perché una volta che non c’è lui … a <hi rend="#b">Mediaset</hi> la Raffa non ci mette più piede eh. Anche per quello io non ho fatto più chiedere nulla a lui a Mediaset. No? Se fai chiedere sempre a lui, <hi rend="#b">Pier</hi> (il figlio <hi rend="#b">Piersilvio Berlusconi</hi>, vicepresidente Mediaset, ndr) ti fa fuori eh.</p>
    <p>Raffaella Fico, già nel 2009, dopo il Grande Fratello 2008, acquista un appartamentino a Reggio Emilia in un moderno stabile a due passi dal tribunale. Nel 2009 viveva lì, come aveva raccontato proprio a <hi rend="#b">Sposini</hi> alla <hi rend="#b">Vita in diretta</hi>. Reggio Emilia è anche la città del suo manager, il cui nome figura sul citofono ma a un altro interno. Mentre sul cartellino di Raffaella Fico accanto al suo cognome c’è un tale <hi rend="#b">V.T.</hi>, originario del salernitano. Raffaella comunque è un ospite quasi fisso delle feste del Cavaliere. E gioca su due tavoli sia a Milano (è segnalata tre volte solo nel settembre del 2010 ad Arcore) che a Roma: “Raffi partecipa anche a tre feste a settimana”, si lamentano la Faggioli e la Minetti al telefono. L’invidia esplode il 10 gennaio scorso quando Nicole Minetti riceve una telefonata da una ragazza del giro romano: <hi rend="#b">Cinzia Molena</hi>. “Ha regalato una casa a Raffaella Fico me lo ha detto <hi rend="#b">Marysthelle Polanco</hi>”. La Minetti è distrutta: “Minchia questa è tragica”. Poi invia un sms: “Se è vero scateno un inferno”. Al catasto Raffaella Fico però non risulta avere altre intestazioni oltre alla casa di Reggio Emilia. Forse davvero Raffaella ha continuato con la vecchia strategia dei programmi.</p>
    <p><hi rend="#b">Grandi feste</hi><lb/> Una cosa è certa: quando arriva il momento del casting dell’Isola dei famosi è lei a spuntarla sulle agguerrite concorrenti come la materana <hi rend="#b">Imma Dininni</hi>. La vincitrice del reality<hi rend="#b"> Un due tre stalla</hi> sulle reti Mediaset qualche anno fa, dopo avere incassato 200 mila euro di premio, era stata avvistata nelle feste di <hi rend="#b">Silvio Berlusconi</hi> in Sardegna. Tre settimane fa, quando la produzione di <hi rend="#b">Magnolia</hi> la esclude proprio perché il suo nome era uscito in relazione alle feste del Cavaliere, lei si infuria e contatta i giornalisti per raccontare tutto. Poi ci ripensa. Quando il nome di Raffaella Fico esce nelle intercettazioni, il direttore di <hi rend="#b">Rai</hi><hi rend="#b">due</hi><hi rend="#b">Massimo Liofredi</hi> prende le distanze: “Il cast è stato approvato da <hi rend="#b">Mauro Masi</hi>”. Su <hi rend="#i">L’espresso</hi>, <hi rend="#b">Emiliano Fittipaldi</hi> nota però che è la sesta ragazza del Cavaliere su otto edizioni dell’Isola a essere convocata da <hi rend="#b">Simona Ventura</hi>. Il produttore del reality <hi rend="#b">Giorgio Gori</hi> però precisa: “Il nome della Fico non era uscito quando è stata selezionata”. Gli ascolti comunque sono assicurati.</p>
    <p>da <hi rend="#i">il Fatto Quotidiano </hi>del 6 febbraio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>