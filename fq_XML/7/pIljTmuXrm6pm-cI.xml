<doc sitename="Il Fatto Quotidiano" title="Quinta communications: gli affari di Berlusconi, Gheddafi e Ben Ammar - Il Fatto Quotidiano" author="Mauro Meggiolaro" date="2011-04-04" url="http://www.ilfattoquotidiano.it/2011/04/04/quinta-communication-gli-affari-di-berlusconi-gheddafi-e-ben-ammar/102078/" hostname="ilfattoquotidiano.it" description="“Quinta Communications è stata creata nel 1990, come risultato dell’incontro tra Silvio Berlusconi e Tarak Ben Ammar”. Si legge così sul sito della società, con sede in Avenue Hoche 16 a Parigi. Un “gruppo integrato del settore audiovisivo con una dimensione internazionale”, che offre servizi vari, dalla postproduzione in studio alla distribuzione, ma anche finanziamenti …" categories="Cronaca" tags="Muammar Gheddafi;Silvio Berlusconi;Tarak Ben Ammar" fingerprint="eff2945fca8dcf24">
  <main>
    <head rend="h1">Quinta communications: gli affari di Berlusconi, Gheddafi e Ben Ammar</head>
    <p>
      <ref target="http://www.ilfattoquotidiano.it/wp-content/uploads/2011/04/tarak_ben_ammar2.jpg">
        <graphic decoding="async" class="size-full wp-image-102125" title="tarak_ben_ammar_interna" src="http://www.ilfattoquotidiano.it/wp-content/uploads/2011/04/tarak_ben_ammar2.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/tarak_ben_ammar2.jpg" title="tarak_ben_ammar_interna"/>
    <p>“Quinta Communications è stata creata nel 1990, come risultato dell’incontro tra Silvio <hi rend="#b">Berlusconi</hi> e <hi rend="#b">Tarak Ben Ammar”</hi>. Si legge così sul sito della società, con sede in Avenue Hoche 16 a Parigi. Un “gruppo integrato del settore audiovisivo con una dimensione internazionale”, che offre servizi vari, dalla postproduzione in studio alla distribuzione, ma anche finanziamenti e “televisione in Francia e in Italia”.</p>
    <p>Fino al 2009 gli azionisti di <hi rend="#b">Quinta</hi> sono lo stesso Ben Ammar, produttore cinematografico tunisino naturalizzato francese e la <hi rend="#b">Fininvest</hi> della famiglia Berlusconi, attraverso la holding lussemburghese Trefinance. Poi, nel giugno del 2009, arrivano i libici. Grazie a un aumento di capitale entra nell’azionariato il fondo sovrano libico <hi rend="#b">LIA</hi> (Lybian Investment Authority), con il 10%, mentre, dopo il riassetto, a Ben Ammar rimane il controllo con il 68% e a Fininvest/Trefinance va il 22%. A confermarlo, agli inizi di marzo, è stato lo stesso Ben Ammar in una nota inviata alla stampa. Con una precisazione, riportata dal<hi rend="#i"> Sole 24 Ore</hi>: “il fondo libico non ha nessuna partecipazione in Quinta Communications Italia, il cui unico azionista è Tarek Ben Ammar”. Nessun affare libico in Italia nelle televisioni quindi.</p>
    <p>A sentire Ben Ammar sembrerebbe di no. I libici non sarebbero presenti nemmeno in <hi rend="#b">Nessma TV,</hi> la nuova televisione satellitare del Maghreb, con sede in Tunisia, che tra i mercati di riferimento ha anche la Libia. “Nessma è controllata dai fratelli Karoui, da Prima tv e da Mediaset”, ha aggiunto Ben Ammar. Con tutti i distinguo e le precisazioni del caso un fatto è certo e non è mai stato smentito: Berlusconi, Gheddafi e Ben Ammar hanno fatto affari insieme nel mercato televisivo. E continuano a farli. E se “Ben Ammar è un puro e semplice uomo d’affari e può fare ciò che gli pare in termini di investimenti, Berlusconi è in una posizione molto diversa come primo ministro di una nazione democratica”, commentava John Hooper sul <hi rend="#i">Guardian </hi>nel giugno del 2009. Lo sappiamo da tempo, con buona pace della stampa anglosassone.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>