<doc sitename="Il Fatto Quotidiano" title="Dal Milan degli olandesi alla provincia. Vincendo sempre" author="Andrea Romano" date="2022-06-02" url="https://www.ilfattoquotidiano.it/2022/06/02/adriano-galliani-e-il-monza-ariedo-braida-e-la-cremonese-la-serie-a-ritrova-i-colonnelli-del-grande-milan-di-berlusconi/6613689/" hostname="ilfattoquotidiano.it" description="Sono stati due alfieri del Diavolo campione di tutto, ora hanno coronato il sogno di due città" categories="Calcio" tags="Adriano Galliani;Cremona;Monza;Serie A;Silvio Berlusconi" fingerprint="28c413729b609121">
  <main>
    <head rend="h1">Adriano Galliani e il Monza, Ariedo Braida e la Cremonese: la Serie A ritrova i colonnelli del Grande Milan di Berlusconi</head>
    <graphic src="https://st.ilfattoquotidiano.it/wp-content/uploads/2022/06/02/braida-galliani-1200-690x362.jpg"/>
    <p>Le <hi rend="#b">utopie</hi> più luminose scoppiano all’improvviso come bolle di sapone. I grandi sogni no. Si erodono giorno dopo giorno, spargendo tutto intorno la loro <hi rend="#b">polvere</hi> di stelle. È una patina sottile e viscosa, fertilizzante buono per far germogliare <hi rend="#b">altre</hi><hi rend="#b">fantasticherie</hi>. O almeno così ha raccontato la storia recente. Perché la disgregazione del Milan di <hi rend="#b">Berlusconi</hi> ha soffiato una polverina magica su tutta la <hi rend="#b">Pianura</hi><hi rend="#b">Padana</hi>. È il cronosisma descritto da <hi rend="#b">Kurt</hi><hi rend="#b">Vonnegut</hi>. Con quello che è stato che diventa quasi indistinguibile da quello che è. Sono cambiati i colori delle maglie. Sono cambiate le città di riferimento. Sono cambiati gli <hi rend="#b">stadi</hi> e i <hi rend="#b">tifosi</hi>. Solo i protagonisti sono rimasti identici. Così come le loro <hi rend="#b">ambizioni</hi>, pingui e formidabili.</p>
    <p>Nei giorni scorsi <hi rend="#b">Cremonese</hi> e <hi rend="#b">Monza</hi> si sono arrampicate fino al paradiso relativo della <hi rend="#b">Serie A</hi>. È un risultato strabiliante per tutti, tranne che per chi tiene bene in mente i nomi di chi lo ha reso possibile. <hi rend="#b">Ariedo</hi><hi rend="#b">Braida</hi> da una parte. <hi rend="#b">Silvio Berlusconi</hi> e <hi rend="#b">Adriano</hi><hi rend="#b">Galliani</hi> dall’altra. Gli uomini che hanno trasformato il Milan in <hi rend="#b">leggenda</hi> sono tornati per scrivere un altro capitolo del loro personalissimo <hi rend="#b">poema</hi><hi rend="#b">omerico</hi>. L’effetto revival è dirompente. Soprattutto per un campionato che riceve sempre e solo la visita del fantasma del <hi rend="#b">Natale</hi> passato. Il vecchio che avanza fino a diventare nuovamente modernità. Anche ora che gli <hi rend="#b">elicotteri</hi> non atterrano più sul campo di allenamento, che le note della <hi rend="#b">Cavalcata delle Valchirie</hi> sono state silenziate dai colpi di sonno in tribuna, che gli ottantamila posti di <hi rend="#b">San Siro</hi> sono stati sovrascritti dai diciottomila seggiolini del <hi rend="#b">Brianteo</hi>. Il Monza come lucida follia. Un colpo di testa di due vecchi amici che vogliono mettere in scena l’ultimo gioco di <hi rend="#b">prestigio</hi>, scrivere il proprio manifesto sportivo da tramandare ai posteri.</p>
    <p>Sembra il rinnovamento di un <hi rend="#b">giuramento</hi> fatto nella notte di Ognissanti del 1979. La nebbia che occulta la strada verso<hi rend="#b"> Villa San Martino</hi> è così fitta che assomiglia a un presagio. <hi rend="#b">Adriano Galliani</hi> avanza lentamente, affilando con la lingua le parole che vuole ripetere a Silvio Berlusconi. Non deve convincerlo, deve farlo sognare. E anche in grande. Nella sua testa si è formata qualcosa che assomiglia più a una visione che a un’idea. Tutti gli ripetono che è interessante, ma nessuno vuole tirare fuori i <hi rend="#b">soldi</hi> per realizzarla. Nel 1975 Galliani aveva ipotecato la casa e aveva acquistato, a prezzo molto contenuto, la <hi rend="#b">Elettronica</hi><hi rend="#b">Industriale</hi>, una ditta che produceva <hi rend="#b">antenne</hi><hi rend="#b">televisive</hi>. Il passo successivo era facile da intuire. Bisognava disseminarle su tutto il territorio nazionale per creare un sistema di trasmissione alternativo alla Rai. Ed è esattamente il concetto che ripete durante quella cena con Berlusconi e <hi rend="#b">Fedele</hi><hi rend="#b">Confalonieri</hi>. Silvio è estasiato. Sente che quello è esattamente il tipo di impresa che fa per lui. D’altra parte da anni aveva finito per cucire su di sé quella battuta che <hi rend="#b">Leo Longanesi</hi> aveva coniato per Malaparte: “È così egocentrico che se va a un matrimonio vorrebbe essere la sposa, a un funerale il morto”.</p>
    <p>Fra la prima e la seconda portata Berlusconi guarda Galliani e gli dice di fare il <hi rend="#b">prezzo</hi>. Avrebbe comprato la metà della Elettronica Industriale. “Ci stringemmo la mano, lasciai la villa e così cominciò la mia avventura – racconterà Adriano – Poco dopo creammo la prima <hi rend="#b">televisione commerciale</hi><hi rend="#b">nazionale</hi>, Canale 5″. È l’alba di una grandeur che trasformerà Silvio in <hi rend="#b">Sua</hi><hi rend="#b">Emittenza</hi>. Ma che cambierà anche la storia sportiva di un Paese. Berlusconi e Galliani diventano uno la <hi rend="#b">fortuna</hi> dell’altro. Sono legati da un mandato imperativo. Adriano deve realizzare i sogni del <hi rend="#b">Cavaliere.</hi> Ma spesso si prende il lusso di levigarli, di ammorbidirli, di lasciarli sospesi. Durante la sua carriera gli vengono appiccicati addosso infiniti nomignoli. Il <hi rend="#b">Geometra</hi>. <hi rend="#b">Zio</hi><hi rend="#b">Fester</hi>. L’Antennista. <hi rend="#b">Cravatta</hi><hi rend="#b">Gialla</hi>. Lo Squalo. Il <hi rend="#b">Condor</hi>. Faccia di Triglia. Hanno tutti una chiara venatura canzonatoria. Anche per questo qualcuno preferisce chiamarlo <hi rend="#b">il Dottore</hi>, in modo da sottolineare il fatto che non è laureato. In Francia lo apostrofano come “<hi rend="#b">Monsieur</hi><hi rend="#b">Lumiére</hi>”, a causa della notte grottesca al <hi rend="#b">Vélodrome</hi>, quando si spense l’illuminazione nella sfida di Coppa dei Campioni contro l’Olympique Marsiglia.</p>
    <p>È il Diavolo di Berlusconi e Galliani. Ma con loro c’è anche un ex centravanti che ha vinto la classifica dei cannonieri di B con la maglia del <hi rend="#b">Varese</hi>. Si chiama <hi rend="#b">Ariedo Braida</hi> e dopo il ritiro ha iniziato una carriera da <hi rend="#b">direttore sportivo</hi> più che interessante. Prima con il <hi rend="#b">Monza</hi>, poi con l’<hi rend="#b">Udinese</hi>. Galliani non ha dubbi. È l’uomo che fa al caso suo. Silvio all’inizio non ne vuole sapere. Ha già ricevuto due volte ad Arcore <hi rend="#b">Italo</hi><hi rend="#b">Allodi</hi>. E vuole puntare tutto su di lui. Adriano media, smussa, persuade, sfianca. E alla fine impone il suo <hi rend="#b">candidato</hi>. Il triumvirato plasma una creatura sovradimensionata rispetto alle altre squadre. In Italia. Ma anche in Europa. Quel Milan inaugura un calcio nuovo, fatto di spese così ingenti da venire considerate <hi rend="#b">oscene</hi>, di vittorie scintillanti. Non domina il calcio, lo cambia. Una volta per tutte. Almeno fino alla dismissione del 2017. È lì che tutto finisce. È lì che tutto inizia di nuovo. Un anno più tardi <hi rend="#b">Adriano</hi> va a pranzo ad <hi rend="#b">Arcore</hi>. Prima di sedersi a tavola prende da parte Silvio e lo guarda dritto negli occhi. C’è una <hi rend="#b">possibilità</hi><hi rend="#b">interessante</hi>, dice. La famiglia Colombo vuole cedere il Monza. Berlusconi ci pensa una frazione di secondo e si mette a sorridere. Poi dice: “Adriano, vai e fai”. Per chiudere la faccenda ci vogliono due ore scarse.</p>
    <p>Il costo dell’operazione è di due milioni di euro. Una cifra molto contenuta per il <hi rend="#b">significato</hi> che ha per i nuovi acquirenti. Monza e il Monza sono due entità totemiche per Galliani. E non solo perché in quella cittadina ci è nato. A sei anni <hi rend="#b">Adriano</hi> tifa già per la squadra locale. Ad accendere la fiammella del tifo è stata sua madre, che negli anni Cinquanta lo accompagnava allo stadio per veder giocare i <hi rend="#b">biancorossi</hi>. A vent’anni entra nell’ufficio di edilizia pubblica del Comune. Poi si candida addirittura a <hi rend="#b">sindaco</hi> di Monza nelle liste della <hi rend="#b">Democrazia</hi><hi rend="#b">Cristiana</hi>. Non sarà eletto, ma non fa niente. Resterà una delle poche sconfitte della sua vita. Ora l’acquisto del Monza è la chiusura di un cerchio, un’avventura romantica ma anche pratica. Insegue sogni, ottiene risultati. L’approdo in<hi rend="#b"> Serie A</hi> è un traguardo storico. Racconta che Berlusconi è ancora il <hi rend="#b">Capofortuna</hi> di Rino Gaetano, quell’entità che “sembra immortale ma è come noi”, che riesce a trasformare in centro ogni periferia che gli capita fra le mani. Il suo Milan non è dissolto, continua a vivere sotto altre forme.</p>
    <p>Nella <hi rend="#b">Cremonese</hi> di Ariedo Braida. Nel Monza suo e di Galliani. Una ballata folk che richiama il titolo di un disco dei <hi rend="#b">Modena City Ramblers</hi>, “Riportando tutto a casa”. La vittoria sul <hi rend="#b">Pisa</hi> ha avuto contorni mistici. Per una volta <hi rend="#b">Galliani</hi> è restato immobile. Un mare calmo esteriormente che dentro veniva mosso dai cavalloni dell’emozione. “Sembrerà paradossale – ha detto al <hi rend="#i">Corriere</hi> – dopo che le mie esultanze smodate in tribuna hanno fatto il giro del mondo in questi anni. Ma a Pisa, quando l’arbitro <hi rend="#b">Mariani</hi> ha fischiato la fine dopo 120 minuti, il presidente Berlusconi che, in genere è composto, festeggiava e io invece non ho neanche alzato le braccia. Sono rimasto immobile e semplicemente ho pianto”. E ancora: “Dedico la vittoria alla mia <hi rend="#b">mamma</hi>, Annamaria, che mi ha trasmesso la passione per questa squadra, portandomi al <hi rend="#b">vecchio Sada</hi> da bambino e che ho perso quando avevo quindici anni. A lei ho pensato quando la partita è finita: la promozione in A è un modo per onorare la sua <hi rend="#b">memoria</hi>. E poi ovviamente non posso che dare merito a Silvio Berlusconi”.</p>
    <p>Uscito dallo stadio il <hi rend="#b">Cavaliere</hi> è stato più pragmatico: “Obiettivi? Adesso voglio vincere lo <hi rend="#b">scudetto</hi> e poi la Champions con il Monza. Io nella mia vita sono abituato a vincere, vediamo”. Ambizioni che sembrano troppo grandi anche per Silvio. Ma d’altra parte lui e Adriano sono come <hi rend="#b">Don Chisciotte</hi> e Sancho Panza che galoppano al tramonto in cerca della prossima avventura. Con un piccolo particolare: loro i mulini a vento li hanno sconfitti davvero. La doppia promozione sembra un risarcimento al <hi rend="#b">Diavolo</hi> che fu. Perché arriva proprio pochi giorno dopo il primo scudetto del Milan post Berlusconi. Ora la Serie A metterà i rossoneri di fronte al loro passato vittorioso, quello firmato da Silvio, da Ariedo, da Adriano. Il sogno è quello di uno sgambetto, magari a <hi rend="#b">San</hi><hi rend="#b">Siro</hi>. D’altra parte lo diceva <hi rend="#b">Andrea</hi><hi rend="#b">Pazienza</hi>: “Amore è tutto ciò che si può ancora tradire”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>