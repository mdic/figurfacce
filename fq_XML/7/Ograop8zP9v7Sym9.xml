<doc sitename="Il Fatto Quotidiano" title="Squillo e cash - Il Fatto Quotidiano" author="Marco Lillo" date="2011-01-22" url="http://www.ilfattoquotidiano.it/2011/01/22/squillo-e-cash-2/87830/" hostname="ilfattoquotidiano.it" description="L’ultima novità, in ordine di tempo, è il ritrovamento negli appartamenti di via Olgettina di foto che gli inquirenti ritengono “interessanti” (leggi l’articolo). Ma forse, ancora più interessante, è il continuo affluire di soldi sui conti delle ragazze implicate nel caso Ruby. L’ultimo bonifico è arrivato cinque giorni fa: il 17 gennaio 2011. “Ordine e …" categories="Giustizia" tags="Bunga Bunga;Lele Mora;Silvio Berlusconi" fingerprint="6f87a82d692f1034">
  <main>
    <head rend="h1">Squillo e cash</head>
    <p><ref target="http://www.ilfattoquotidiano.it/wp-content/uploads/2011/01/prostitute2.png"/>L’ultima novità, in ordine di tempo, è il ritrovamento negli appartamenti di via Olgettina di foto che gli inquirenti ritengono “interessanti” <graphic src="http://www.ilfattoquotidiano.it/wp-content/uploads/2011/01/prostitute2.png" title="prostitute"/></p>
    <p>
      <hi rend="#b">. Ma forse, ancora più interessante, è il continuo affluire di soldi sui conti delle ragazze implicate nel caso Ruby. L’ultimo bonifico è arrivato cinque giorni fa: il 17 gennaio 2011. “Ordine e conto</hi>
    </p>
    <ref target="http://www.ilfattoquotidiano.it/2011/01/22/via-olgettina-trovate-foto-interessanti/87824/">(leggi l’articolo)</ref>
    <p><hi rend="#b">Silvio Berlusconi</hi>ABI-CAB 010… a favore di</p>
    <p><hi rend="#b">Sorcinelli Alessandra</hi>CRO 17716… 10.000,00 euro per prestito infruttifero”, questa è la contabile bancaria che documenta l’ultima delle 13 operazioni intercorse tra il premier e una delle ragazze del suo giro di feste nell’arco di un anno e sette giorni. Molto si è scritto sull’“avere” nel rapporto tra Berlusconi e le ragazze ma</p>
    <p><hi rend="#i">Il Fatto Quotidiano</hi>ha provato a dare contorni più definiti anche al “dare” di questa anomala partita doppia. Le amiche del presidente non si stancano mai di declamare la sua generosità davanti alle telecamere.</p>
    <p>Ma l’esame combinato delle telefonate intercettate e dell’estratto conto di una delle più assidue frequentatrici del Cavaliere , Alessandra Sorcinelli, rivela un rapporto di dipendenza economica che spiega molte cose sulle feste di Arcore. Le sorprese non mancano: il premier continua a pagare le sue ragazze nonostante l’inchiesta. Quando già era nota al suo entourage e ai suoi legali l’esistenza di un’indagine su <hi rend="#b">Ruby </hi>e le feste, <hi rend="#b">Silvio Berlusconi</hi> ha pagato tre bonifici per complessivi 25 mila euro ad Alessandra Sorcinelli, e il flusso non si è fermato nemmeno quando la ragazza è stata sentita dagli inquirenti. Pochi giorni dopo la deposizione in Procura, infatti, esattamente 5 giorni fa, sul suo conto sono arrivati altri 10 mila euro.</p>
    <p>In un’ intervista del luglio scorso al sito <hi rend="#i">Affari italiani</hi> la ex meteorina del Tg4 di <hi rend="#b">Emilio Fede</hi> raccontava: “A settembre andrò a Los Angeles per tre mesi, come <hi rend="#b">Elisabetta Canalis</hi>. Studierò inglese e recitazione. E spero di avere la sua stessa fortuna perché all’estero è più facile emergere come dimostra la storia di <hi rend="#b">Monica Bellucci</hi>”. La bruna cagliaritana 26enne non ha realizzato il suo sogno ed è rimasta inchiodata a Milano, alla disperata ricerca di denaro. Dalle carte dell’indagine si scopre che proprio a settembre tempestava di telefonate Berlusconi e il suo cassiere: <hi rend="#b">Giuseppe Spinelli</hi>. Dopo una stagione da corteggiatrice di tronisti e di madrina di <hi rend="#i">Affari tuoi</hi> su <hi rend="#i">Raiuno</hi>, e dopo qualche articolo di gossip per la sua storia con il figlio di <hi rend="#b">Gigi D’Alessio</hi>, era scomparsa dai radar. E il conto corrente ne risentiva. Il 14 settembre implorava <hi rend="#b">Spinelli</hi>: “Facciamo almeno 10… non si può avere tutto insieme?”.</p>
    <p>Il cassiere, tempestato dalle richieste delle altre Papi-girls, temporeggiava: “eee è un po’ un problema… che siamo un po’ eee tirati infatti mmm abbiamo sai, anche altre cose e ci siamo trovati un po’ spiazzati”. Poi, grazie alla solita telefonata con “Lui”, come chiama al telefono B. in persona, il bonifico da 10 mila arriva. I soldi però finiscono presto e il 27 settembre <hi rend="#b">Alessandra</hi> torna alla carica con Spinelli dicendo che ha parlato con “Lui” ed è tutto a posto “come l’altra volta”. Stavolta dovrà aspettare fino al 18 ottobre: 10 mila euro. Quando è stata sentita dalla Polizia il 14 gennaio scorso, Sorcinelli ha raccontato di essere stata un paio di volte alle cene di Arcore, ma ha descritto feste eleganti senza prostituzione. I magistrati che indagano Berlusconi, per documentare il tipo di rapporto che lega Alessandra al premier hanno allegato solo i due bonifici da 10 mila euro incassati dalla ragazza nel trimestre luglio-settembre 2010.</p>
    <p>Il <hi rend="#i">Fatto Quotidiano</hi> ha ricostruito tutti i bonifici effettuati dal Caimano alla 26 enne cagliaritana nell’arco di poco più di un anno. Si scopre così che la somma totale è molto più alta: la Sorcinelli ha ricevuto dall’11 gennaio 2010 al 17 gennaio 2011, ben 115 mila euro dal Cavaliere. Uno stipendio da manager, il doppio di quanto prende un magistrato di Tribunale. Quattro volte più dello stipendio sudato da una giovane professoressa della scuola primaria. La vita delle Berlusconi-girl d’altro canto è dispendiosa. In un’intercettazione, <hi rend="#b">Nicole Minetti</hi> racconta con invidia a <hi rend="#b">Barbara Faggioli</hi> che la ‘preferita’ del momento del Cavaliere – tale <hi rend="#b">Aris Espinosa</hi> di 22 anni – aveva comprato in un colpo solo nove paia di scarpe. Una bella vita. <hi rend="#b">Alessandra Sorcinelli</hi> nell’intervista ad <hi rend="#i">Affari Italiani</hi> dice: “A Milano all’aperitivo non si può non andare da <hi rend="#b">Radetzky</hi> a corso Garibaldi. Per l’estate c’è il giardino aperto del <hi rend="#b">Bulgari</hi>, molto chic. Per cena, io adoro il Finger o il ristorante di pesce La Risacca e anche il Bolognese. Per ballare scelgo a seconda del giorno: lunedì è la serata dello Special, il mercoledì all’<hi rend="#b">Armani</hi>, il giovedì e venerdì al Cavalli e alla domenica all’Hollywood”.</p>
    <p>I bonifici di <hi rend="#b">Berlusconi</hi> partono tutti dal conto del Cavaliere della filiale del Monte dei Paschi situata nel Centro direzionale Palazzo Vasari a Milano 2. Tutti finiscono sul conto di Alessandra Sorcinelli alla filiale del Banco di Sardegna di Milano in via Solferino. L’andamento non è omogeneo. Gennaio parte bene con due bonifici da 10 mila a breve distanza, 11 e 25 gennaio. Poi arrivano due mesi di magra: l’unico versamento di febbraio-marzo è quello da 5 mila euro dell’11 marzo. Ad aprile si torna ai consueti 10 mila euro mensili, mentre a maggio ci sono addirittura due versamenti da 10 mila, il 6 e il 20 maggio. L’estate 2010 purtroppo è asciutta: solo 5 mila euro a giugno, diecimila a luglio e zero ad agosto. Il 16 settembre e il 18 ottobre si torna ai consueti 10 mila euro mensili. Poi esplode lo scandalo Ruby sui giornali. La notizia era già nota al Cavaliere e al suo entourage almeno dall’inizio di ottobre, ma i versamenti non si interrompono. Anzi. Il 18 ottobre partono 10 mila euro e il 14 dicembre Silvio Berlusconi ordina un secondo bonifico da 10 mila. Alla vigilia del Natale, il 23 dicembre, c’è il pensierino da 5 mila euro. Anche l’indagine non ferma il flusso. Tre giorni dopo la sua audizione in Questura , Alessandra riceve l’ultimo bonifico da 10 mila euro.</p>
    <p>Dopo il debutto alla trasmissione Veline, <hi rend="#b">Alessandra Sorcinelli</hi> è entrata nel grande giro grazie a Emilio Fede quando il direttore indagato per favoreggiamento della prostituzione con <hi rend="#b">Lele Mora</hi>, la selezionò nel 2008 come meteorina del Tg. La seconda meteorina doveva essere Hellen Skopel. Proprio la ragazza che ha dichiarato ad Annozero di essere stata scartata dopo avere detto no agli inviti per il weekend a Forte dei Marmi del direttore del Tg4. La coppia di meteorine <hi rend="#b">Alessandra-Hellen</hi> era stata già lanciata. Poco prima del debutto Emilio Fede cambiò Hellen con la sorella della <hi rend="#b">Gregoraci</hi>. E forse per lei è andata meglio così.</p>
    <p>da <hi rend="#i">il Fatto Quotidiano</hi> del 22 gennaio 2011. Aggiornato alle 18:22 del 22 gennaio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>