<doc sitename="Il Fatto Quotidiano" title="Quirinale: &quot;Contenere le tensioni o è a rischio la legislatura&quot; - Il Fatto Quotidiano" author="RQuotidiano" date="2011-02-12" url="http://www.ilfattoquotidiano.it/2011/02/12/quirinale-contenere-le-tensioni-o-e-a-rischio-la-legislatura/91677/" hostname="ilfattoquotidiano.it" description="Dopo il faccia a faccia di ieri tra il capo dello Stato e il premier Berlusconi, il Quirinale interviene per smentire alcune ricostruzioni giornalistiche. Ma, in realtà, rilancia: “Si è data particolare attenzione – scrive il Quirinale riferendosi alle notizie di stampa – a quella che sarebbe stata la ‘temperatura’ del colloquio che ha in …" categories="Politica" tags="Giorgio Napolitano;Quirinale;Silvio Berlusconi" fingerprint="eda8c527f1846a2f">
  <main>
    <head rend="h1">Quirinale: “Contenere le tensioni o è a rischio la legislatura”</head>
    <p><ref target="http://www.ilfattoquotidiano.it/2011/02/12/aun-certo-punto-l%E2%80%99urlo-%E2%80%9Cma-io-mi-devo/91630/">Dopo il faccia a faccia di ieri tra il capo dello Stato e il premier Berlusconi</ref>, il Quirinale interviene per smentire alcune ricostruzioni giornalistiche. Ma, in realtà, rilancia: “Si è data particolare attenzione – scrive il Quirinale riferendosi alle notizie di stampa – a quella che sarebbe stata la ‘temperatura’ del colloquio che ha in effetti visto il serio confronto tra rispettivi punti di vista e argomenti. Il Presidente della Repubblica ha insistito su motivi di preoccupazione, che debbono essere comuni, sull’asprezza raggiunta dai contrasti istituzionali e politici, e sulla <hi rend="#b">necessità di un sforzo di contenimento delle attuali tensioni in assenza del quale sarebbe a rischio la stessa continuità della legislatura”</hi>. Poi la nota del Colle smentisce la notizia di scontri di piazza evocati da Berlusconi: “Si smentisce nettamente che sarebbero state evocate dal Presidente del Consiglio ipotesi di mobilitazioni e reazioni di piazza che si è escluso di aver voluto e voler sollecitare”.</p>
    <p>Un primo commento alla nota del Quirinale è arrivato dal coordinatore di Futuro e Libertà <hi rend="#b">Adolfo Urso</hi>, che a margine dei lavori dell’assemblea costituente del partito ha dichiarato: “Napolitano si dimostra ancora una volta come il vero garante della Costituzione dell’Italia. Per questo il presidente della Repubblica trova un consenso diffuso nel Paese e trova il consenso di coloro che vogliono che si esca dal pantano”. Nessuna dichiarazione invece dal presidente della Camera <hi rend="#b">Gianfranco Fini</hi>, che si è limitato a dire: “Leggo anch’io le agenzie”. Il capogruppo dell’Idv alla Camera <hi rend="#b">Massimo Donadi </hi>ha invitato Berlusconi a comportarsi “per una volta in modo responsabile: ascolti Napolitano e smetta di incendiare il clima politico. I continui attacchi del presidente del Consiglio alla magistratura, alle opposizioni, agli organismi di garanzia hanno messo a dura prova la tenuta delle istituzioni. Napolitano è stato chiaro. Se Berlusconi, travolto dagli scandali e screditato in patria e all’estero, non è capace di comportarsi da uomo di Stato, si dimetta”.</p>
    <p>Secondo il capogruppo alla Camera del Pdl <hi rend="#b">Fabrizio Cicchitto</hi> è ”giusto l’invito a non alzare i toni. Peraltro essi non sono stati alzati da Berlusconi, bensì dall’incredibile attacco non solo giudiziario, ma anche per vie mediatiche e giornalistiche, di un nucleo di magistrati che sono essi ad essersi assunti la responsabilità di avere elevato fino al diapason proprio il livello dello scontro politico-istituzionale”.</p>
    <p>Il comunicato del Colle è arrivato dopo l’incontro di ieri tra Napolitano e il presidente del Consiglio. Un’ora di colloquio sul filo della tensione, in cui il capo dello Stato ha ribadito che “il giusto processo è già garantito dalla Costituzione”, senza bisogno di alcuna riforma e di alcuno strappo sulla giustizia. E ha ricordato al premier che il conflitto di attribuzione si solleva nel corso del processo e non in Parlamento. Parole che a Berlusconi sono suonate come un invito a farsi giudicare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>