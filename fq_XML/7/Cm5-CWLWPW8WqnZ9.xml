<doc sitename="Il Fatto Quotidiano" title="Governo, Fini: &quot;Agenda Italia vuota ma la ricreazione è finita&quot; - Il Fatto Quotidiano" author="RQuotidiano" date="2011-02-10" url="http://www.ilfattoquotidiano.it/2011/02/10/governo-fini-agenda-italia-vuota-ma-la-ricreazione-e-finita/91241/" hostname="ilfattoquotidiano.it" description="”Da molto tempo la politica pare ripiegata su se stessa, mentre l’agenda degli interventi strutturali per far ripartire un’Italia immobile, stanca e sfiduciata continua a essere desolatamente vuota. La lista dei meriti esibiti contiene solo interventi di emergenza: una volta sono i rifiuti campani, un’altra è il rischio default per i titoli pubblici”. E’ quanto …" categories="Politica" tags="Gianfranco Fini;Silvio Berlusconi" fingerprint="c5e9052ee60d683e">
  <main>
    <head rend="h1">Governo, Fini: “Agenda Italia vuota ma la ricreazione è finita”</head>
    <p>”Da molto tempo la politica pare ripiegata su se stessa, mentre l’agenda degli interventi strutturali per far ripartire un’Italia immobile, stanca e sfiduciata continua a essere desolatamente vuota. La lista dei meriti esibiti contiene solo interventi di emergenza: una volta sono i rifiuti campani, un’altra è il rischio default per i titoli pubblici”. E’ quanto scrive <hi rend="#b">Gianfranco Fini</hi> nell’editoriale di <hi rend="#i">Charta Minuta</hi>, il bimestrale della <hi rend="#b">Fondazione Farefuturo</hi>, che dedica un numero speciale al tema del rilancio socio-economico, che sarà presentato domani a Milano in occasione dell’Assemblea Costituente di Futuro e Libertà. “La ricreazione è finita – rileva Fini – e non ci sono più scuse per la politica del giorno per giorno, del circo mediatico, della rissa permanente”.</p>
    <p>Intanto domani a Milano si apre il congresso costituente di Futuro e libertà. “Saranno ventimila costituenti, diecimila a Milano e diecimila collegati via internet”, dice Adolfo Urso che poi assicura: “L’obiettivo è andare oltre Berlusconi e non contro”. Quindi sul leader di Fli. “Fini non può lasciare la Presidenza della Camera a chi ha una logica conflittuale delle istituzioni”. Viene così smentita l’ipotesi delle dimissioni della terza carica dello Stato in occasione del congresso. “Fini – conclude Urso – fa da garanzia per gli italiani. Abbiamo assolutamente bisogno di uscire da questa situazione. Le istituzioni sono paralizzate. Il Parlamento e’ del tutto assente. Non c’e’ nulla da mesi’, ha aggiunto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>