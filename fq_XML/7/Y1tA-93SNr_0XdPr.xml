<doc sitename="Il Fatto Quotidiano" title="Fli, il deputato Muro lascia il Pdl e va con Fini - Il Fatto Quotidiano" author="RQuotidiano" date="2011-03-20" url="http://www.ilfattoquotidiano.it/2011/03/20/fli-passa-allincasso-il-deputato-muro-lascia-il-pdl-e-va-con-fini/98962/" hostname="ilfattoquotidiano.it" description="Stavolta Fini passa all’incasso. Un deputato del Pdl, Luigi Muro, passa con Fli, cosa rara di questi tempi. E’ questa la grande sorpresa della prima Assemblea Nazionale di Futuro e Libertà a Roma. Il deputato napoletano era subentrato alla Camera al posto del dimissionario Domenico De Siano che ha scelto la poltrona consigliere regionale in …" categories="Politica" tags="FLI;Gianfranco Fini;Italo Bocchino;PDL;Silvio Berlusconi" fingerprint="80ef232959f787b5">
  <main>
    <head rend="h1">Fli, il deputato Muro lascia il Pdl e va con Fini</head>
    <p>
      <ref target="http://www.ilfattoquotidiano.it/wp-content/uploads/2011/03/luigi-muro.jpg">
        <graphic decoding="async" class="size-full wp-image-98992" title="luigi muro int" src="http://www.ilfattoquotidiano.it/wp-content/uploads/2011/03/luigi-muro.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/03/luigi-muro.jpg" title="luigi muro int"/>
    <p>Stavolta Fini passa all’incasso. Un deputato del Pdl, <hi rend="#b">Luigi Muro</hi>, passa con Fli, cosa rara di questi tempi. E’ questa la grande sorpresa della prima Assemblea Nazionale di Futuro e Libertà a Roma.</p>
    <p>Il deputato napoletano era subentrato alla Camera al posto del dimissionario <hi rend="#b">Domenico De Siano</hi> che ha scelto la poltrona consigliere regionale in Campania. ”Come dice il presidente Fini – ha dichiarato Muro – ora inizia una traversata a piedi nel deserto”, queste le prime dichiarazioni di Muro all’assemblea dei finiani. Poi Muro dal Palco spiega i motivi che lo hanno indotto a lasciare il Pdl: “Non ho voluto scappare – afferma – ho voluto parlare con il presidente Berlusconi, i coordinatori, i capigruppo ed il coordinatore regionale. A tutti ho detto che non intendevo proseguire e – continua – la mia è stata una scelta non di mero calcolo, ma di riflessione politica”.</p>
    <p>Ma il futurista dell’ultim’ora fa appello anche a motivi di cuore che lo avrebbero spinto ad abbandonare il partito di <hi rend="#b">Berlusconi</hi>. “Al cuore non si può comandare, il mio cuore ed il mio cervello mi hanno imposto di venire in Fli. Non so se sarò rieletto deputato ma non l’ho fatto fino a 50 anni posso anche non farlo più”.</p>
    <p>Il gruppo di Futuro e libertà alla Camera arriva così a quota 29 parlamentari, ma è ancora da scontare il ritorno invece di <hi rend="#b">Giulia Cosenza </hi>nel Pdl che non ha ancora sciolto le riserve. E c’è chi tra i finiani tradisce, forse, un incauto ottimismo. “Nel Pdl – dice il vicepresidente di Fli, <hi rend="#b">Italo Bocchino</hi> – c’è un grande malessere perché il berlusconismo si basa su una logica oligarchica e non garantisce nessuna democrazia interna” e aggiunge “è per questa ragione che altri come noi stanno cominciando a fare la stessa scelta” infine conclude “stiamo ragionando con alcuni soggetti per l’ingresso in Fli, ma siamo molto cauti, non siamo interessati a una campagna acquisti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>