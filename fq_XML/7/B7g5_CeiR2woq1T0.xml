<doc sitename="Il Fatto Quotidiano" title="I &quot;risultati straordinari&quot; del governo B. non esistono. Programma Pdl alla mano - Il Fatto Quotidiano" author="RQuotidiano" date="2010-12-13" url="http://www.ilfattoquotidiano.it/2010/12/13/i-risultati-straordinari-del-governo-b-non-esistono-programma-pdl-alla-mano/81644/" hostname="ilfattoquotidiano.it" description="Il governo ha raggiunto “risultati straordinari”. Silvio Berlusconi lo ha ripetuto tante volte nelle ultime settimane, per convincere elettori e soprattutto parlamentari che sarebbe un errore votare la sfiducia. E ancora questa mattina, in aula a palazzo Madama, il premier ha insistito sulla bontà dell’azione di governo. Ma come stanno veramente le cose? Ilfattoquotidiano.it è …" categories="Mafie" tags="Antimafia;Governo;PDL;Silvio Berlusconi" fingerprint="a6e9c3744912a904">
  <main>
    <head rend="h1">I “risultati straordinari” del governo B. <lb/> non esistono. Programma Pdl alla mano</head>
    <p><ref target="http://www.ilfattoquotidiano.it/wp-content/uploads/2010/12/logo-pdl-berlusconi2.jpg"/>Il governo ha raggiunto<graphic src="http://www.ilfattoquotidiano.it/wp-content/uploads/2010/12/logo-pdl-berlusconi2.jpg" title="logo-pdl-berlusconi2"/></p>
    <p><ref target="http://www.promotoridellaliberta.it/index.php/manifesto-blog/375-difendi-il-tuo-voto-sostieni-il-tuo-governo">“risultati straordinari”</ref>.</p>
    <p><hi rend="#b">Silvio Berlusconi</hi>lo ha ripetuto tante volte nelle ultime settimane, per convincere elettori e soprattutto parlamentari che sarebbe un errore votare la sfiducia. E ancora questa mattina, in aula a palazzo Madama, il premier ha insistito sulla bontà dell’azione di governo. Ma come stanno veramente le cose? Ilfattoquotidiano.it è andato a riprendere</p>
    <p><ref target="http://www.ilpopolodellaliberta.it/speciali/PROGRAMMA2008.pdf">il programma elettorale del Pdl</ref>per le elezioni politiche del 2008. L’esecutivo guidato dal Cavaliere è in carica dall’8 maggio di quell’anno, dunque da oltre due anni e mezzo. Passata la boa di metà legislatura, di straordinario, in realtà, si vede pochissimo.</p>
    <p>Il padre di tutti gli slogan berlusconiani, “<hi rend="#b">meno tasse</hi>“, è di nuovo smentito dai fatti. Un recentissimo studio anticipato da <ref target="http://www.contribuenti.it/news/view.asp?id=3104">Contribuenti.it</ref> annuncia che nel 2011 le tasse locali cresceranno del 7,2 per cento e quelle statali del 3,6. Con buona pace <hi rend="#b">dell’eliminazione dell’Ici</hi> sulle prime case, realizzata nel 2008, escluse le abitazioni di lusso. Resta invece al palo la «<hi rend="#b">cedolare secca</hi>», cioè la tassazione separata dei redditi derivati dall’affitto di immobili, un provvedimento che potrebbe far emergere il nero e ampliare il mercato delle locazioni.</p>
    <p>Sfuma nel libro dei sogni un altro punto forte del programma, la <hi rend="#b">“diminuzione della pressione fiscale</hi> (l’ammontare delle imposte effettivamente pagate dagli italiani, ndr) sotto il 40 per cento del Pil”. Invece <ref target="http://www.adnkronos.com/IGN/News/Economia/Istat-cresce-la-pressione-fiscale-in-Italia_606655409.html">nel 2009</ref> è addirittura salita dal 42,9 al 43,2 per cento, percentuale beffardamente superiore a quella del 2007, governante Romano Prodi (43,1 per cento). E i condoni? Naturalmente si fanno ma non si dicono, e soprattutto non si annunciano nei programmi. Però in campagna elettorale, il 31 marzo 2008, Berlusconi aveva promesso agli elettori collegati <ref target="http://www.corriere.it/politica/08_marzo_31/videochat_silvio_berlusconi_corriere_online_41ab62f8-ff11-11dc-b1cc-00144f486ba6.shtml">alla chat di Corriere.it</ref> che non avrebbe fatto più condoni, privilegiando la lotta all’evasione fiscale. Ma proprio ieri, i dati di Krls network of business ethics, hanno rivelato che l’Italia è al primo posto in Europa per l’imponibile evasa, con una crescita del 10,1 per cento.</p>
    <p>Puntualmente, appena andato al governo, Berlusconi ha varato un nuovo scudo fiscale, che è un condono doppio (sulle imposte non pagate e sulle norme valutarie infrante). Il suo architetto, il ministro dell’Economia <hi rend="#b">Giulio Tremonti</hi> che pur tuonava contro provvedimenti di questo genere nei primi anni Novanta, nell’occasione si è beccato una tremenda bordata da Famiglia Cristiana: <ref target="http://freeforumzone.leonardo.it/lofi/TREMONTI-FA-IL-FILOSOFO-MA-POI-PREMIA-I-TRUFFATORI-da-Famiglia-Cristiana-/D8828193.html">“Se voi foste dei mafiosi non gli vorreste bene?”</ref> . Alle aziende è andata meglio che alle famiglie. Il primo punto del programma 2008 riguardava «un nuovo fisco per le imprese», con diversi provvedimenti promessi. La <hi rend="#b">detassazione degli straordinari</hi> è diventata realtà già nel 2008: sotto certe condizioni, <ref target="http://www.ilsole24ore.com/art/norme-e-tributi/2010-09-30/guida-detassazione-080022.shtml?uuid=AYKdd5UC">le ore lavorate in più danno al fisco soltanto il 10 per cento della retribuzione</ref>. E’ legge anche il <hi rend="#b">versamento dell’Iva soltanto sulle fatture davvero incassate</hi> e non su quelle soltanto emesse, ma soltanto per le imprese che fatturano meno di 200 mila euro all’anno.</p>
    <p>Resta invece lettera morta l’eterna promessa berlusconiana di abolire l’<hi rend="#b">Irap</hi>, l’imposta regionale sulle imprese. <ref target="http://archiviostorico.corriere.it/1997/novembre/14/Berlusconi_lancia_campagna_anti_tasse_co_0_9711144652.shtml">Il Cavaliere la definì “imposta di rapina” già nel lontano 1997</ref>, arringando il suo popolo nel “Dies Irap” indetto contro il governo Prodi. Da presidente del consiglio ha sempre continuato ad applicarla. A proposito, è diventato legge nel 2009 il <hi rend="#b">federalismo fiscale</hi> fortemente voluto dalla Lega nord, ma il cammino per la sua concreta realizzazione è ancora lungo, <ref target="http://www.governo.it/GovernoInforma/Dossier/federalismo_fiscale/index.html">spiega in una nota il governo stesso</ref>. E’ entrato in vigore anche il <ref target="http://www.governo.it/GovernoInforma/Dossier/casa_piano/"> Piano casa</ref> previsto dal programma «per costruire alloggi per i giovani e per le famiglie», adottato poi in modo autonomo da ciascuna regione. I risultati sono in chiaroscuro. In Lombardia, per esempio, </p>
    <p><ref target="http://www.edilportale.com/news/2010/11/urbanistica/lombardia-il-piano-casa-%C3%A8-stato-un-flop_20603_23.html">il Piano casa governativo è un flop</ref>, con appena 216 richieste di interventi edilizi. Sta andando bene in Veneto,</p>
    <p><ref target="http://www.edilportale.com/news/2010/11/normativa/piano-casa-in-veneto-la-legge-sta-funzionando_20529_15.html">con oltre 10 mila domande</ref>, in un territorio che però vanta già il record della cementificazione in rapporto al numero di abitanti.</p>
    <p>Dopo la casa, i figli. Il promesso “<hi rend="#b">bonus bebè</hi>” è stato reintrodotto con una differenza sostanziale: non è più un contributo di mille euro a fondo perduto, ma <ref target="http://www.altroconsumo.it/soldi/bonus-bebe-arrivano-i-finanziamenti-s265073.htm">un finanziamento fino a cinquemila euro</ref> da restituire in cinque anni. Nulla si è più saputo della <hi rend="#b">riduzione dell’Iva sul latte</hi> e sugli altri prodotti dell’infanzia, annunciata in programma e attualmente dispersa tra i progetti di legge giacenti in Parlamento. Immancabilmente e ampiamente onorato, invece, il <hi rend="#b">sostegno alla scuola privata</hi>.</p>
    <p>Sulla «<hi rend="#b">sicurezza</hi>», cavallo di battaglia di ogni campagna elettorale, dicono tutto le cronache di questi giorni: l’«<hi rend="#b">aumento progressivo delle risorse</hi>» non c’è stato, a giudicare dall’<ref target="http://docs.google.com/viewer?a=v&amp;q=cache:p75sYkG8F3EJ:www.sappe.it/notizia_count.asp?id%3D9856+manifestazione+comparto+sicurezza+13+dicembre&amp;hl=en&amp;pid=bl&amp;srcid=ADGEEShlyB34Rwkph2SNK2AP4Ux-bEd_Q_4DNllwYNMLIBA83fUqA4XllV9n8-khLXRY2tJMkiCCdpmCD19FeY8dlHCkJK0n465RgsqGE3D2qBZFk0VY7v1xOuU-fbdk9y4EP2ihxpLM&amp;sig=AHIEtbT_FgvGgzo-fnCu3hMwoXzCuI84aA">ennesima manifestazione</ref> indetta per oggi a Roma dai principali sindacati di polizia che lamentano: “In tre anni ci sono stati tagliati 2,5 milioni di euro”. Se nel 2009 è stata varata la <hi rend="#b">riforma del codice di procedura civile</hi>, in materia penale la priorità resta, più che la «<hi rend="#b">certezza della pena</hi>», la certezza che nessuna pena tocchi a Silvio Berlusconi. Secondo il più imprtante partito italiano, non ha nulla a che fare con la sicurezza la <hi rend="#b">lotta alla mafia</hi>: nel programma elettorale del 2008, il «contrasto alla criminalità organizzata» meritava appena due righe a pagina 18 (su 24), come ultimo (ultimo!) punto della sezione dedicata al Sud. Il corposo capitolo «sicurezza e giustizia», invece, parlava soltanto di immigrazione e terrorismo internazionale, e non per esempio degli imprenditori estorti e usurati dai mafiosi con violenze e minacce.</p>
    <p>Il 13 agosto 2010 è stata approvata la legge delega in base alla quale il governo dovrà varare un <ref target="http://www.testo-unico-sicurezza.com/legge-136-2010.html"> nuovo codice antimafia</ref>, incentrato su confische dei beni mafiosi e controlli degli appalti. </p>
    <p>
      <ref target="http://www.ilfattoquotidiano.it/2010/12/07/%E2%80%9Ce-colluso-con-cosa-nostra%E2%80%9Dma-puo-tenersi-i-suoi-beni/80594/">. Il ministro Angelino Alfano si è impegnato a varare i decreti attuativi in tempi «rapidissimi». In ogni caso, nel codice mancano diversi provvedimenti chiesti da tempo dagli addetti ai lavori, come il reato di autoriciclaggio e</ref>
    </p>
    <hi rend="#b">Peccato che una modifica del maggio 2008 renda più semplice per gli avvocati dei boss riottenere gli stessi beni</hi>
    <p><ref target="http://www.avvisopubblico.it/categorie/pubblicazioni/piano-straordinario-antimafia-ddl2226_speciale.shtml">l’inasprimento della normativa sul voto di scambio</ref>. Sul fronte mafia e politica, il ministro dell’Interno leghista Roberto Maroni non appare più sensibile di tanti suoi predecessori democristiani.</p>
    <p>Restano poi tanti annunci generici o reiterati, sui quali è difficile fare il punto, dalla decennale promessa di costruzione del <hi rend="#b">Ponte di Messina</hi> alla diffusione della <hi rend="#b">banda larga</hi> in tutta Italia (ma la priorità va al primo, visto che un anno fa il governo non ha sbloccato gli 800 milioni promessi con il piano Romani-Brunetta, “perché sono cambiate le priorità”). O ancora l’«<hi rend="#b">eliminazione del precariato</hi>», la <hi rend="#b">liberalizzazione</hi> dei servizi «privati e pubblici», l’”<hi rend="#b">eliminazione delle liste d’attesa</hi> nella sanità. La riforma dell’<hi rend="#b">università</hi>, altra vicenda di questi giorni, è in panne dopo settimane di proteste studentesche e non solo. E alla <ref target="http://www.ilfattoquotidiano.it/2010/12/07/non-si-fermal%E2%80%99imbrogliodel-5-per-mille/80582/">luce delle ultime polemiche</ref>, suona grottesca la promessa della “stabilizzazione del <hi rend="#b">cinque per mille a favore di volontariato</hi>, non profit, terzo settore, ricerca”. Zero assoluto, infine, su una promessa buttata lì nella sezione sulla finanza pubblica e non sviluppata in nessuna parte del testo el programma elettorale 2008: <hi rend="#b">l’abolizione delle province</hi>, ma soltanto di quelle “inutili”.</p>
    <p>di <hi rend="#b">Mario Portanova</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>