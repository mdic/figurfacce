<doc sitename="Il Fatto Quotidiano" title="Crisi libica, l'incognita delle &quot;ritorsioni&quot; contro l'Italia - Il Fatto Quotidiano" author="RQuotidiano" date="2011-03-20" url="http://www.ilfattoquotidiano.it/2011/03/20/crisi-libica-lincognita-della-vendetta-contro-litalia/98937/" hostname="ilfattoquotidiano.it" description="Sono molti gli italiani che in questo momento si stanno chiedendo quali rischi corre realmente il nostro Pease dando appoggio all’intervento militare contro la Libia. Questa mattina Gheddafi, nel suo intervento audio trasmesso da varie televisioni, è stato chiaro: “Colpiremo nel Mediterraneo obiettivi civili e militari, l’Italia ci ha tradito”. Che cosa dobbiamo quindi aspoettarci …" categories="Mondo" tags="Lampedusa;Libia;Muammar Gheddafi;Silvio Berlusconi" fingerprint="eee95532791c4fb1">
  <main>
    <head rend="h1">Crisi libica, l’incognita <lb/> delle “ritorsioni” contro l’Italia</head>
    <p><ref target="http://www.ilfattoquotidiano.it/wp-content/uploads/2011/03/berlusconi-gheddafi.jpg"/>Sono molti gli italiani che in questo momento si stanno chiedendo quali rischi corre realmente il nostro Pease dando appoggio all’intervento militare contro la Libia. Questa mattina Gheddafi, nel suo intervento audio trasmesso da varie televisioni, è stato chiaro: “Colpiremo nel Mediterraneo obiettivi civili e militari, l’Italia ci ha tradito”. Che cosa dobbiamo quindi aspoettarci da parte del Colonnello? Come spiega<graphic src="http://www.ilfattoquotidiano.it/wp-content/uploads/2011/03/berlusconi-gheddafi.jpg" title="berlusconi-gheddafi interna"/></p>
    <p>
      <ref target="http://www.corriere.it/esteri/11_marzo_20/rischio_italia_9532af44-52bf-11e0-a725-dbe20f0ba2b5.shtml">alcuni analisti e lo stesso presidente Silvio Berlusconi affermano pubblicamente che i missili a disposizione non hanno la gittata sufficiente per raggiungere il suolo italiano. In realtà nessuno è in grado di fornire certezze sugli armamenti accumulati dopo la revoca dell’embargo e dunque sull’eventualità che Gheddafi sia in grado di colpire</ref>
    </p>
    <hi rend="#b">Il Corriere della Sera</hi>
    <p><hi rend="#b">Lampedusa, Linosa</hi>e addirittura arrivare fino a</p>
    <p><hi rend="#b">Pantelleria</hi>. Del resto gli accordi economici stretti negli ultimi anni da numerosi Stati occidentali riguardano anche l’industria bellica. Manca però una lista ufficiale delle apparecchiature consegnate. Gli apparati di sicurezza sono in regime di massima allerta e nessuna ipotesi viene scartata quando si analizzano le possibili «ritorsioni» già annunciate dal Raìs contro quegli Stati che gli hanno voltato le spalle, in testa proprio il nostro Paese.</p>
    <p><hi rend="#b">Allerta alle frontiere di terra e mare </hi>Un dispositivo particolare è scattato a protezione delle ambasciate e più in generale di tutte le sedi diplomatiche degli Stati coinvolti nei raid, così come sempre avviene in caso di una crisi internazionale tanto grave. Non risulta che i servizi di intelligence abbiano trasmesso al governo segnalazioni specifiche su possibili azioni progettate sul territorio. Ma due anni fa nessuno previde che Mohamed Game, cittadino libico residente da anni in Italia, si sarebbe fatto esplodere di fronte alla caserma Santa Barbara di Milano per protesta «contro il governo e Silvio Berlusconi responsabile della politica estera». Ed è proprio un eventuale gesto isolato ad allarmare, come è stato ribadito due giorni fa durante la riunione del Comitato per l’ordine e la sicurezza convocato al Viminale dal ministro dell’Interno Roberto Maroni.</p>
    <p>La circolare firmata dal capo della polizia Antonio Manganelli e indirizzata a prefetti e questori al momento si limita a sollecitare «la massima attenzione per gli obiettivi sensibili e soprattutto per le frontiere marittime e terrestri», ma la decisione di convocare in maniera permanente il Comitato di analisi strategica conferma le preoccupazioni relative all’evolversi di «una situazione di guerra che può diventare simile all’Iraq e all’Afghanistan però questa volta in un Paese che si trova a poche centinaia di miglia da noi». In queste ore si cerca di scoprire se negli arsenali del Raìs ci siano armi chimiche. Le voci sono contrastanti, ma è pur vero che l’analisi su quanto stava accadendo nel Paese è apparsa da tempo carente se si tiene conto che nessun servizio segreto occidentale aveva previsto che cosa sarebbe accaduto in Libia: né la rivolta degli oppositori partita dalla Cirenaica, né tantomeno la capacità di Gheddafi di riconquistare la maggior parte del Paese come ha mostrato di poter fare negli ultimi giorni, prima della risoluzione dell’Onu di due giorni fa che ha deciso l’intervento militare a protezione della popolazione.</p>
    <p><hi rend="#b">La rete degli ambasciatori </hi>Per cercare di raccogliere il maggior numero di informazioni i servizi di intelligence occidentale si affidano dunque a quegli ambasciatori libici che il 21 febbraio hanno deciso di abbandonare il regime e schierarsi con i ribelli. Un documento congiunto diramato quattro giorni dopo si rivolgeva al «popolo in lotta» con un messaggio esplicito: «Popolo nostro, in questi momenti noi siamo con te, noi non ti abbandoneremo e ci impegneremo al massimo per servirti come soldati leali al servizio dell’unità nazionale, della libertà e della sicurezza. Noi rimarremo al nostro posto per servire il nostro popolo nei Paesi in cui siamo, nei quali rappresentiamo il popolo libico. Dio abbia misericordia dei martiri del popolo libico».</p>
    <p>La nota era stata sottoscritta anche dai loro colleghi in Gran Bretagna, Francia, Spagna, Germania, Grecia e Malta. Adesso sono tutti loro a poter fornire un aiuto prezioso per comprendere dove e come possa essere indirizzata la vendetta di Gheddafi. Il pericolo maggiore riguarda gli italiani e gli altri occidentali che si trovano ancora in Libia e potrebbero essere catturati per essere utilizzati poi come merce di scambio o comunque in un’azione di propaganda contro l’Occidente. Ma la paura per quanto potrà accadere ormai supera i confini dello Stato africano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>