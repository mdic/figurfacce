<doc sitename="Il Fatto Quotidiano" title="Berlusconi: &quot;Il passo indietro lo dovrebbe fare Fini&quot; - Il Fatto Quotidiano" author="RQuotidiano" date="2010-11-24" url="http://www.ilfattoquotidiano.it/2010/11/24/berlusconi-il-passo-indietro-lo-dovrebbe-fare-fini/78518/" hostname="ilfattoquotidiano.it" description="“Non spetta a me fare un passo indietro. Altri lo dovrebbero fare. Penso ad esempio al presidente della Camera, a giudicare da come ha gestito il suo ruolo”. Il presidente del Consiglio interviene in conferenza stampa, al termine della presentazione dei nuovi provvedimenti sulle imprese giovanili e commenta le vicende degli ultimi giorni, con stoccate …" categories="Fatti quotidiani" tags="Gianfranco Fini;Pier Ferdinando Casini;Silvio Berlusconi" fingerprint="cc894677f13e7201">
  <main>
    <head rend="h1">Berlusconi: “Il passo indietro lo dovrebbe fare Fini”</head>
    <p>“Non spetta a me fare un passo indietro. Altri lo dovrebbero fare. Penso ad esempio al presidente della Camera, a giudicare da come ha gestito il suo ruolo”. Il presidente del Consiglio interviene in conferenza stampa, al termine della presentazione dei nuovi provvedimenti sulle imprese giovanili e commenta le vicende degli ultimi giorni, con stoccate e proclami di fiducia.</p>
    <p>Berlusconi ha così ribadito la certezza di avere i numeri per la fiducia: “Non faccio numeri, ma sono sicuro che avremo la maggioranza”. In caso contrario, ha detto il premier, “chiederò a Napolitano di andare al voto”. Quanto all’Udc: “Ciascuno dovrebbe restare fedele al voto ricevuto. L’Udc si è presentato da solo, per l’opposizione di <hi rend="#b">Gianfranco Fini</hi> che non voleva facesse un accordo con noi. Oggi avrebbe l’occasione di dimostrare che non pensa solo al tornaconto del proprio leader, ma a quella del Paese che ha necessità di avere una maggioranza stabile”. Del resto, ha aggiunto il premier, “c’era e c’è l’interesse dell’Udc di alzarsi, e senza chiedere nulla dire ‘appoggiamo il governo dall’esternò: era un’occasione straordinaria e lo sarebbe anche oggi, nell’interesse generale del paese e non solo nel tornaconto del leader”. E’ “un suggerimento che do ai signori dell’Udc”, ha concluso.</p>
    <p>Le reazioni non si sono fatte attendere.<hi rend="#b"> Rocco Buttiglione</hi> ha ribadito: “Berlusconi deve dimettersi”. E <hi rend="#b">Pierferdinando Casini</hi>: “Berlusconi? Premuroso, ma non perdiamo tempo”.</p>
    <p>Il presidente del consiglio si dice comunque certo di ottenere la maggioranza il prossimo 14 dicembre e, ha aggiunto, l’ultimo sondaggi mi dà ancora al 54,6% di apprezzamento da parte dei nostri elettori. Credo che noi avremo una buona maggioranza e devo continuare a governare”.</p>
    <p>Nel dibattito sulla fiducia interviene anche il leader della Lega <hi rend="#b">Umberto Bossi</hi>: “Berlusconi sa, io non so, noi daremo il voto della Lega. La fiducia la voteranno non solo i finiani ma anche la sinistra perché tutti hanno paura di andare al voto. La crisi ora sarebbe veramente pericolosa”.</p>
    <p>Poi la conferenza stampa registra un fuori programma. La giornalista del Tg3 pone una domanda al premier, che risponde: “Avrei trovato spiritoso se ti fossi alzata in piedi dicendo nome, cognome e poi di essere una giornalista di telekabul”. La giornalista ribatte: “Lei lo sa che non siamo telekabul”. <hi rend="#b">Berlusconi </hi>replica: “Sì lo so, è anche peggio”. Il Cavaliere aggiunge, rivolgendosi alla stampa il sala: “Sarkozy a un giornalista che gli ha posto una domanda ha risposto ‘so che lei è pedofilo, ho avuto modo di leggere dei dossier’. Ho l’intima convinzione che nessuno di voi sia pedofilo. Buon lavoro e fate i bravi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>