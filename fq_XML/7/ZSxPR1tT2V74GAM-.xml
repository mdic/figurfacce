<doc sitename="Il Fatto Quotidiano" title="Berlusconi-show. Tra cravatte, scarpe e bunga bunga spiega anche la Costituzione - Il Fatto Quotidiano" author="RQuotidiano" date="2011-04-08" url="http://www.ilfattoquotidiano.it/2011/04/08/berlusconi-show-tra-cravatte-giacche-e-scarpe-spiega-anche-la-costituzione/103097/" hostname="ilfattoquotidiano.it" description="Distribuisce pacche, consigli, battute, propone il bunga bunga ai premiati e qua e là inserisce passaggi su come smontare e ricostruire la Costituzione. Silvio Berlusconi mostra tutto il suo repertorio. A mano a mano che sfilano i giovani per ritirare il premio “Campus mentis”, Berlusconi dà i suoi suggerimenti su come ingrandire l’azienda, su come …" categories="Politica" tags="Costituzione;Giorgio Napolitano;Silvio Berlusconi" fingerprint="e7ad112871dc4589">
  <main>
    <head rend="h1">Berlusconi-show. Tra cravatte, scarpe e bunga bunga spiega anche la Costituzione</head>
    <p>
      <ref target="http://www.ilfattoquotidiano.it/wp-content/uploads/2011/04/small_110408-145006_BAST080411pol_003.jpg">
        <graphic decoding="async" class="size-full wp-image-103166" title="Berlusconi_interna" src="http://www.ilfattoquotidiano.it/wp-content/uploads/2011/04/small_110408-145006_BAST080411pol_003.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110408-145006_BAST080411pol_003.jpg" title="Berlusconi_interna"/>
    <p>Distribuisce pacche, consigli, battute, propone il bunga bunga ai premiati e qua e là inserisce passaggi su come smontare e ricostruire la Costituzione. Silvio Berlusconi mostra tutto il suo repertorio.</p>
    <p>A mano a mano che sfilano i giovani per ritirare il premio “Campus mentis”, Berlusconi dà i suoi suggerimenti su come ingrandire l’azienda, su come presentarsi: “Non è che qualcuno la deve accettare, è lei che deve imporsi agli altri, bisogna essere sempre molto ambiziosi e darsi dei traguardi da raggiungere come ho fatto io in tutta la vita, spesso suscitando gli sghignazzi degli increduli” consiglia a un giovane, citando la costruzione di Milano 2 e del suo “impero” edile e televisivo. Ma oltre alla “lezione” il premier ha trovato il tempo anche per una barzelletta sporca:</p>
    <graphic src="https://img.youtube.com/vi/mh37e84yTgM/maxresdefault.jpg"/>
    <p>Poi le gag con un premiato: “Ricordati che il tuo settore, che è anche il mio, è facile. Basta costruire una cosa, poi ne costruisci un’altra e un’altra ancora. E poi fallisci… Comunque, scherzi a parte, sull’immobiliare non si fallisce mai, sono gli unici beni che si rivalutano sempre”. Un altro viene ripreso perché la cravatta “non deve spuntare da sotto la giacca” e della giacca “bisogna abbottonare solo i primi due bottoni. Ma è un errore veniale rispetto a chi “porta le scarpe marroni sotto l’abito blu”. Ma poco male, perché, come diceva la Thatcher, grazie alle capacità e alla volontà, non è difficile “arrivare in cima all’Everest. E’ grande come una piazza, c’è posto per tutti”. Certo, purché siano senza barba, perché, dice il Cavaliere tornando su un suo <hi rend="#i">leit motiv</hi>, “la barba induce diffidenza, fa pensare che ci possa essere un ‘imperfezione al mento o che si voglia nascondere l’espressione del viso…”. E se i giornali non gradiscono? Anche qui per il Cavaliere “Maggie” è fonte d’esempio, perché invitava il capo ufficio stampa a leggere solo gli articoli a favore…</p>
    <p>C’è anche il tempo per “invitare” due giovani premiate al bunga bunga:</p>
    <graphic src="https://img.youtube.com/vi/euOejtm6XMY/maxresdefault.jpg"/>
    <p>Poi “finalmente”, il Berlusconi-pensiero vira alla politica: “Per una vera democrazia occorre cambiare l’architettura costituzionale. Quindi bisogna riformare la Costituzione”. Ma anche qui il repertorio è stanco. Per Berlusconi, infatti, l’attuale Costituzione stabilisce che il governo “possa al massimo suggerire dei provvedimenti alle Camere, che cominciano a dibatterle nelle commissioni, nell’Aula poi nell’altra Camera, poi di nuovo in Commissione; e il tutto deve piacere al capo dello Stato”. Insomma, ha poi aggiunto Berlusconi, “il popolo vota, il Parlamento lavora, discute ma non succede niente questo è dovuto al fatto che noi abbiamo questa architettura istituzionale per arrivare a un paese che sia una vera democrazie dobbiamo cambiare l’architettura istituzionale quindi una riforma della costituzione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>