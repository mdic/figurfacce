<doc sitename="Il Fatto Quotidiano" title="Antitrust contro il milleproroghe: &quot;Non sia il premier a decidere su incroci tra tv e editoria&quot; - Il Fatto Quotidiano" author="RQuotidiano" date="2011-03-01" url="http://www.ilfattoquotidiano.it/2011/03/01/antitrust-contro-il-milleproroghe-non-sia-il-premier-a-decidere-su-incroci-tra-tv-e-editoria/94573/" hostname="ilfattoquotidiano.it" description="L’antitrust contro il decreto milleproroghe. Attribuire al presidente del Consiglio il potere di prorogare o no il divieto di incroci proprietari tra giornali e tv successivamente al 31 marzo 2011, come prevede il decreto è inopportuno. Alla luce della disciplina sul conflitto d’interessi, l’autorità garante della concorrenza e del mercato ha inviato una segnalazione al presidente …" categories="Media" tags="Antitrust;Decreto Milleproroghe;Silvio Berlusconi" fingerprint="65d93da4f908c018">
  <main>
    <head rend="h1">Antitrust contro il milleproroghe: “Non sia il premier a decidere su incroci tra tv e editoria”</head>
    <p>L’antitrust contro il decreto milleproroghe. Attribuire al presidente del Consiglio il potere di prorogare o no il divieto di incroci proprietari tra giornali e tv successivamente al 31 marzo 2011, come prevede il decreto è inopportuno. Alla luce della disciplina sul conflitto d’interessi, l’autorità garante della concorrenza e del mercato ha inviato una segnalazione al presidente del Consiglio Silvio Berlusconi e ai Presidenti di Camera e Senato Gianfranco Fini e Renato Schifani, auspicando che la disciplina del divieto di incroci sia sottratta alle competenze dell’attuale presidente del Consiglio.</p>
    <p>Senza una modifica in questa direzione della norma, l’adozione o la mancata adozione dell’atto di proroga, anche senza integrare automaticamente una fattispecie di conflitto di interessi, dovranno essere valutati dall’Antitrust – spiega l’Autorità garante della concorrenza e del mercato – per verificare l’incidenza specifica e preferenziale sul patrimonio del presidente del Consiglio e il danno per l’interesse pubblico.</p>
    <p>L’Autorità – si ricorda nella nota – già il 20 gennaio scorso aveva ricordato al Governo che l’estensione della validità temporale del divieto, direttamente disposta dal decreto legge, era stata esplicitamente auspicata dall’Autorità per le garanzie nelle comunicazioni per tutelare il pluralismo dell’informazione: per tale ragione, non poteva essere configurata come un vantaggio patrimoniale del Presidente del Consiglio. Tuttavia la disciplina di un settore sensibile come quello editoriale, richiedeva un atteggiamento di precauzione che evitasse l’attribuzione di ogni potere discrezionale in capo al premier.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>