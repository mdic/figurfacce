<doc sitename="Il Fatto Quotidiano" title="Comunali, Meloni avverte Salvini e Berlusconi: &quot;Fossi in loro lascerei l'esecutivo Draghi&quot;" author="Alberto Sofia" date="2022-06-13" url="https://www.ilfattoquotidiano.it/2022/06/13/comunali-meloni-avverte-salvini-e-berlusconi-fossi-in-loro-lascerei-lesecutivo-draghi-centrodestra-non-deve-essere-ondivago/6626028/" hostname="ilfattoquotidiano.it" description="&quot;FARANNO LE LORO VALUTAZIONI MA...&quot; Giorgia Meloni dopo i risultati delle amministrative manda un messaggio agli alleati del centrodestra [VIDEO]" categories="Elezioni e Referendum 2022" tags="Elezioni Comunali;Fratelli dItalia;Giorgia Meloni;Governo Draghi;Lega;Matteo Salvini;Silvio Berlusconi" fingerprint="aabe484cddcfc725">
  <main>
    <p>“Questo voto ci interroga, c’è una maggioranza distante dal Paese. Lo dico anche agli alleati e a tutti i partiti. Bisogna davvero interrogarsi se sia ancora il caso di tenere in piedi il governo Draghi, che non sta dando le risposte necessarie”. A sostenerlo, nel corso di una conferenza stampa nella sede di Fratelli d’Italia, è la presidente del partito <hi rend="#b">Giorgia Meloni</hi>.</p>
    <p>E ancora, replicando a una domanda de <hi rend="#i">IlFattoquotidiano.it</hi>: “Se chiedo ufficialmente a <hi rend="#b">Matteo Salvini</hi> e <hi rend="#b">Silvio Berlusconi</hi> di lasciare l’esecutivo? Di solito non pongo le questioni così, faranno le loro valutazioni, ma fossi in loro lo farei”.</p>
    <p>Meloni, forte del voto delle amministrative e del ‘sorpasso’ ai danni della Lega in molte città, ha poi avvertito lo stesso Salvini: “Serve <hi rend="#b">chiarezza</hi>, dagli elettori è arrivata una richiesta precisa: il centrodestra non deve essere ondivago, deve avere una posizione compatta e alternativa. Il fatto che in molte città siamo la forza traino del centrodestra è un’indicazione sulla chiarezza del posizionamento. E questo dovrebbe far dissuadere chi ancora ragiona sull’ipotesi della legge elettorale proporzionale, quando invece dobbiamo difendere il maggioritario”.</p>
    <p>Resta poi aperto il caso Sicilia, in vista delle prossime Regionali. Perché se dopo la vittoria di <hi rend="#b">Roberto Lagalla</hi> a Palermo, ora <ref target="https://www.ilfattoquotidiano.it/2022/06/13/palermo-musumeci-al-comitato-di-lagalla-micciche-chiede-passo-indietro-per-regionali-i-desideri-non-diventano-sempre-diritti/6625848/">Fdi punta alla ricandidatura del governatore uscente Nello Musumeci, Lega e Forza Italia invece frenano</ref>. Con lo stesso coordinatore regionale azzurro in Sicilia Gianfranco Miccichè che parlando con i giornalisti ha chiesto pure un “passo indietro” del presidente siciliano: “Lui ricandidato? No, senza dubbio”, ha attaccato. Parole alle quali ha replicato a distanza, da Roma, la stessa <hi rend="#b">Giorgia Meloni</hi>: “Oggi che siamo la forza che non è più secondaria all’interno del centrodestra, noi <hi rend="#b">non diamo aut aut</hi>, mi aspetto che lo facciano anche gli altri, anche perché in Sicilia, se oggi c’è un sindaco che vince al primo turno a Palermo lo si deve a Fdi che ha fatto un passo indietro e (ha fatto, <hi rend="#i">ndr</hi>) una scelta d’amore convergendo per primi su Lagalla”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>