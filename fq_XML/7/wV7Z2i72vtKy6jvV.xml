<doc sitename="Il Fatto Quotidiano" title="Berlusconi chiede a Draghi una &quot;verifica della maggioranza&quot;: &quot;Prenda atto della situazione. Comportamento inaccettabile di M5s su dl Aiuti&quot; - Il Fatto Quotidiano" author="F Q" date="2022-07-11" url="https://www.ilfattoquotidiano.it/2022/07/11/berlusconi-chiede-a-draghi-una-verifica-della-maggioranza-prenda-atto-della-situazione-comportamento-inaccettabile-di-m5s-su-dl-aiuti/6657938/" hostname="ilfattoquotidiano.it" description="“Oggi il Movimento 5 stelle, dopo un profondo logorìo politico, ha deciso di disconoscere un provvedimento fondamentale per il Paese, come il decreto Aiuti, e non l’ha votato alla Camera dei deputati dopo aver dato la fiducia al governo. Si tratta di un atto di schizofrenia politica e soprattutto di un vulnus grave che rende …" categories="Politica" tags="Governo Draghi;Mario Draghi;Silvio Berlusconi" fingerprint="7d0d103ee8630e34">
  <main>
    <p>“Oggi il Movimento 5 stelle, dopo un profondo logorìo politico, ha deciso di disconoscere un provvedimento fondamentale per il Paese, come il decreto Aiuti, e <hi rend="#b">non l’ha votato alla Camera</hi> dei deputati dopo aver dato la fiducia al governo. Si tratta di un atto di schizofrenia politica e soprattutto di un vulnus grave che rende palese un deficit di responsabilità e serietà. I 5 stelle hanno deciso di giocare sulla pelle dell’Italia nell’illusione di ricavarne un dividendo di consensi. È un comportamento inaccettabile”. Così il presidente di Forza Italia, <hi rend="#b">Silvio Berlusconi</hi>, in un videomessaggio dopo la decisione del Movimento 5 stelle di non votare il dl Aiuti, chiedendo al presidente del Consiglio di “verificare” la maggioranza.</p>
    <p>“Chiediamo quindi al presidente <hi rend="#b">Mario Draghi</hi> di sottrarsi a questa logica politicamente ricattatoria e di prendere atto della situazione che si è creata. Così come siamo stati responsabili nel far nascere il governo Draghi, altrettanto lo saremo nell’ultimo scorcio di legislatura. Ecco perché chiediamo che ci sia una <hi rend="#b">verifica</hi> della <hi rend="#b">maggioranza</hi> al fine di comprendere quali forze politiche intendano sostenere il governo, non a fasi alterne e per tornaconti elettorali, ma per fare le riforme e tutelare gli interessi degli italiani”, ha aggiunto Berlusconi sottolineando che quando si è formato il governo Draghi, Forza Italia ha fatto “un atto di serietà e responsabilità verso il Paese”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>