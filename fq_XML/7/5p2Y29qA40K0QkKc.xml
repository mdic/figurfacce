<doc sitename="Il Fatto Quotidiano" title="Berlusconi sulla fine del governo: &quot;Forse Draghi era stanco e ha colto la palla al balzo per andarsene&quot; - Il Fatto Quotidiano" author="F Q" date="2022-07-21" url="https://www.ilfattoquotidiano.it/2022/07/21/berlusconi-sulla-fine-del-governo-forse-draghi-era-stanco-e-ha-colto-la-palla-al-balzo-per-andarsene/6696577/" hostname="ilfattoquotidiano.it" description="“Probabilmente Draghi era stanco e ha colto la palla al balzo per andarsene”. Silvio Berlusconi in un’intervista rilasciata al direttore di Repubblica Maurizio Molinari parla della fine del governo. “Non volevamo farlo cadere“, assicura il leader di Forza Italia sottolineando che il suo partito “voleva che il governo andasse avanti ma ciò non poteva accadere …" categories="Politica" tags="Forza Italia;Giorgia Meloni;Governo Draghi;Mariastella Gelmini;Mario Draghi;Matteo Salvini;Renato Brunetta;Silvio Berlusconi" fingerprint="3fae8a3db406570d">
  <main>
    <head rend="h1">Berlusconi sulla fine del governo: “Forse Draghi era stanco e ha colto la palla al balzo per andarsene”</head>
    <graphic src="https://st.ilfattoquotidiano.it/wp-content/uploads/2022/07/21/Imagoeconomica_1747696-1-690x362.jpg"/>
    <p>“Probabilmente Draghi <hi rend="#b">era stanco</hi> e ha colto la palla al balzo per andarsene”. Silvio Berlusconi in un’intervista rilasciata al direttore di <hi rend="#i">Repubblica</hi> Maurizio Molinari parla della <ref target="https://www.ilfattoquotidiano.it/live-post/2022/07/21/crisi-di-governo-la-diretta-mattarella-scioglie-le-camere-si-vota-il-25-settembre-assenza-di-prospettive-per-dar-vita-a-nuova-maggioranza/6691271/">fine del governo</ref>. “<hi rend="#b">Non volevamo farlo cadere</hi>“, assicura il leader di <hi rend="#b">Forza Italia</hi> sottolineando che il suo partito “voleva che il governo andasse avanti ma ciò non poteva accadere con <hi rend="#b">i 5Stelle</hi> che avevano determinato la crisi”. Berlusconi prosegue con ironia: “Sa, il lavoro di <hi rend="#b">presidente del Consiglio</hi> ha orari più lungi di quelli di <hi rend="#b">governatore di una banca centrale”</hi>.</p>
    <p>La scelta di <hi rend="#b">Mario Draghi</hi> di mettere la fiducia sulla mozione di <hi rend="#b">Casini</hi> e non <ref target="https://www.ilfattoquotidiano.it/2022/07/20/crisi-di-governo-cosi-e-maturato-lo-strappo-di-lega-e-forza-italia-stupore-per-scelta-di-draghi-berlusconi-aveva-detto-a-lui-e-mattarella-disponibilita-a-sostegno-di-esecutivo-senza-m5s/6690447/">sulla risoluzione proposta dal centrodestra</ref> di “un nuovo esecutivo senza i grillini” era però inaccettabile e per questo, ribadisce Silvio Berlusconi, è arrivata la decisione di “uscire dall’aula”. Sguardo puntato adesso alle elezioni con una coalizione che li vedrà insieme a <hi rend="#b">Lega</hi>, <hi rend="#b">Fratelli d’Italia</hi> e due liste di centro: “I sondaggi dicono che il centrodestra vincerà la maggior parte dei collegi”, spiega. Giorgia Meloni candidato premier? “La questione della premiership – risponde – non è all’ordine del giorno. Se e quale indicazione dare lo decideremo nel corso di un vertice che faremo comunque prima della campagna elettorale”. <ref target="https://www.ilfattoquotidiano.it/2022/07/21/renato-brunetta-dice-addio-a-forza-italia-non-sono-io-che-lascio-ma-e-il-partito-che-ha-rinnegato-la-sua-storia/6691446/">E l’uscita da Forza Italia dei ministri Gelmini e Brunetta</ref>, viene salutata da Berlusconi con un “Riposino in pace”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>