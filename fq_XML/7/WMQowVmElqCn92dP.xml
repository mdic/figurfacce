<doc sitename="Il Fatto Quotidiano" title="Berlusconi chiama i responsabili di Scilipoti &quot;Sereni e pronti alle riforme&quot; - Il Fatto Quotidiano" author="RQuotidiano" date="2011-04-02" url="http://www.ilfattoquotidiano.it/2011/04/02/berlusconi-chiama-i-responsabili-di-scilipoti-sereni-e-pronti-alle-riforme/101736/" hostname="ilfattoquotidiano.it" description="Silvio Berlusconi lancia i Responsabili come terza gamba della maggioranza, li affianca al Pdl e alla Lega e li ribattezza: “siete voi il Terzo polo”. Poi annuncia: “Dobbiamo fare un po’ il punto della situazione”. Quindi, riferito alla questione Lampedusa chiosa: “L’ospitalità è un dovere”. Una presa di posizione che non è piaciuta alla Lega …" categories="Politica" tags="Domenico Scilipoti;Gianfranco Fini;Ignazio La Russa;Lampedusa;Riforme;Silvio Berlusconi" fingerprint="efaa81207922ab35">
  <main>
    <head rend="h1">Berlusconi chiama i responsabili di Scilipoti <lb/> “Sereni e pronti alle riforme”</head>
    <p><ref target="http://www.ilfattoquotidiano.it/wp-content/uploads/2011/04/calearo_cesario_scilipoti_mrn.jpg"/>Silvio Berlusconi lancia i Responsabili come terza gamba della maggioranza, li affianca al Pdl e alla Lega e li ribattezza: “siete voi il Terzo polo”. Poi annuncia: “Dobbiamo fare un po’ il punto della situazione”. Quindi, riferito alla questione Lampedusa chiosa: “L’ospitalità è un dovere”. Una presa di posizione che non è piaciuta alla Lega ferma sulla sua posizione oltranzista. A rispondere è il ministro Caderoli: “Ospitalità ai migranti? Li ospiti a casa sua”<graphic src="http://www.ilfattoquotidiano.it/wp-content/uploads/2011/04/calearo_cesario_scilipoti_mrn.jpg" title="calearo_cesario_scilipoti_interna"/></p>
    <p>Si dice “sereno”, annuncia che il “traguardo di 330 deputati è vicino” e che intende attuare una “riforma costituzionale dell’architettura istituzionale”.<hi rend="#b"> Silvio Berlusconi</hi> interviene così a un convegno organizzato dai Responsabili di <hi rend="#b">Domenico Scilipoti</hi>. Una telefonata che serve a tenere buoni gli animi in attesa del rimpasto ed è occasione per ribadire la linea. A partire dalle riforme. Non solo quella della giustizia. Ma l’architettura istituzionale: gli assetti del Paese. “Oggi sapete bene che in Italia, a seguito delle paure giuste dei padri costituenti, il governo non ha nessun potere ma solo la possibilità di suggerire e proporre al Parlamento dei disegni di legge che poi li discute, li vota e li cambia. Poi se i disegni di legge vengono trasformati in legge bisogna che piacciano anche ai pm della sinistra perché altrimenti li mandano alla Corte Costituzionale che oggi, per come è composta, se non piacciono li abroga. E questa è una cosa che non può andare avanti in uno stato moderno e perciò deve essere cambiata con una riforma costituzionale”.</p>
    <p>C’è spazio anche per un attacco al presidente della Camera, nonostante sia già stato insultato mercoledì scorso dal ministro <hi rend="#b">Ignazio La Russa</hi>. “Fini e i suoi statalisti e giustizialisti si era messo di traverso per impedire le riforme, e su quella per la giustizia si erano alleati con frange della magistratura politicizzata”, ha detto. “La maggioranza – ha aggiunto il premier – è in grado adesso di effettuare queste riforme che riguardano l’architettura istituzionale, la giustizia e il settore tributario”. Per questo il Cavaliere invita i suoi alleati a “votare e approvare i provvedimenti” per “dare agli italiani le riforme che si aspettano.<hi rend="#b"> Il Cavaliere avverte</hi>: “Nelle risposte dobbiamo esser molto concisi e pensare soprattutto, direi quasi esclusivamente, a votare e approvare i nostri disegni di legge”.</p>
    <p>Sul fronte degli immigrati a Lampedusa, Berlusconi ha aperto ai permessi di soggiorno temporanei, su cui la Lega è critica, ma di certo non i Responsabili. “Per la crisi di democrazia nel nord dell’Africa c’è stato un afflusso di 21 mila migranti in Italia: 2 mila sono profughi e 19 mila sono economici, cioè in cerca di lavoro. Il governo si è mosso in maniera responsabile e io ci ho messo la faccia andando a Lampedusa”. Il premier ha annunciato che a coloro i quali avranno i requisiti sarà concesso un permesso temporaneo di soggiorno così potranno spostarsi negli altri Paesi dove ci sono famiglie che li aspettano. “9 mila potrebbero restare qui in Italia – ha aggiunto – e ciascun Comune italiano potrebbe trovare a uno di loro un posto di lavoro. Siamo stati emigranti e dobbiamo essere comprensivi e ospitali perché siamo un Paese civile e cattolico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>