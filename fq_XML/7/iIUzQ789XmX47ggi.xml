<doc sitename="Il Fatto Quotidiano" title="Berlusconi a Bersani: &quot;Un piano condivisoper rilanciare l'economia&quot; - Il Fatto Quotidiano" author="RQuotidiano" date="2011-01-31" url="http://www.ilfattoquotidiano.it/2011/01/31/berlusconi-a-bersani-un-piano-condiviso-per-rilanciare-leconomia/89340/" hostname="ilfattoquotidiano.it" description="La prima pagina del Corriere della Sera è la nitida fotografia del naufragio governativo. Silvio Berlusconi, sempre più spaventato dall’ipotesi delle urne anticipate, chiama Bersani e lo invita a sedersi al tavolo delle riforme. Ma poche righe sotto Roberto Maroni suggerisce un’altra strategia: “Troppi conflitti. Così si va al voto”. Il ministro dell’Interno, in un’intervista concessa a …" categories="Politica" tags="Giorgio Napolitano;Pier Luigi Bersani;Roberto Maroni;Silvio Berlusconi" fingerprint="cf8a32b5798ce53d">
  <main>
    <head rend="h1">Berlusconi a Bersani: “Un piano condiviso<lb/>per rilanciare l’economia”</head>
    <p><ref target="http://www.ilfattoquotidiano.it/wp-content/uploads/2011/01/BerlusconiBersani_.jpg"/>La prima pagina del <graphic src="http://www.ilfattoquotidiano.it/wp-content/uploads/2011/01/BerlusconiBersani_.jpg" title="Berlusconi-Bersani interna"/></p>
    <p><hi rend="#i">Corriere della Sera</hi>è la nitida fotografia del naufragio governativo.</p>
    <p><hi rend="#b">Silvio Berlusconi</hi>, sempre più spaventato dall’ipotesi delle urne anticipate, chiama Bersani e lo invita a sedersi al tavolo delle riforme. Ma poche righe sotto</p>
    <p><hi rend="#b">Roberto Maroni</hi>suggerisce un’altra strategia: “Troppi conflitti. Così si va al voto”. Il ministro dell’Interno, in un’intervista concessa a Fiorenza Sarzanini, dice di condividere le preoccupazioni di</p>
    <p><hi rend="#b">Giorgio Napolitano</hi>: “Se il presidente decide di sciogliere le Camere ne prenderemo atto. Alle urne saremo con il Pdl e se il premier non si candiderà più, il centrodestra ha altri nomi”. Se non è un benservito da parte di quello che era l’alleato più fedele di B, poco ci manca.</p>
    <p>Berlusconi è sempre più solo, abbandonato anche dagli esponenti della sua maggioranza. Sabato <hi rend="#b">Beppe Pisanu</hi> lo aveva invitato a presentarsi dai giudici, poi <hi rend="#b">Daniela Santanchè</hi> e <hi rend="#b">Ignazio La Russa</hi> hanno bocciato pubblicamente l’idea di una manifestazione contro i magistrati di Milano che indagano sui festini nella villa di Arcore. E oggi esce allo scoperto anche la Lega.</p>
    <p>Ed ecco che il premier, alla ricerca disperata di uscire dall’angolo in cui si è cacciato dopo gli scandali del Ruby gate, lo fa con la cosa che gli riesce meglio: parla d’altro. Ed ecco l’appello, sempre dalle pagine del Corriere, alla “cultura pragmatica di un emiliano” del leader del Partito democratico <hi rend="#b">Pierluigi Bersani</hi>. “Il segretario del Pd – scrive il premier – in passato è stato sensibile alle liberalizzazioni”. Ed ecco la proposta del presidente del Consiglio: “agire insieme in parlamento, in forme da concordare, per discutere senza pregiudizi ed esclusivismi un grande piano bipartisan dell’economia italiana”.</p>
    <p>Al di là del merito della proposta, è la tempistica ad essere perfetta. Solo ieri <hi rend="#b">Massimo D’Alema</hi>, prima dalle pagine di Repubblica, poi dalle telecamere di Lucia Annunziata, lanciava una sorta di comitato di liberazione nazionale per liberarsi di B. Una “santa alleanza” aperta a tutti, dai futuristi di Gianfranco Fini alla sinistra di Nichi Vendola. L’idea del presidente del Copasir ha raccolto consensi sia da Pierferdinando Casini che dal leader di Sinistra ecologia e libertà. Più cauti invece Fli e Idv, anche se non chiudono la porta.</p>
    <p>Insomma un Berlsusconi sempre più solo cerca di uscire dall’angolo in cui si è cacciato. Come sempre lo fa con la cosa che gli riesce meglio: parlare d’altro. Si dice “preoccupato come e più del presidente Napolitano” per la situazione che si è venuta a creare dopo l’esplosione del Ruby gate che lo vede indagato per prostituzione minorile e concussione. Il problema è che il premier è stato abbandonato anche dai suoi alleati politici e sta letteralmente crollando nei sondaggi. Persino quelli di Renato Mannheimer: 28 italiani su 100 hanno fiducia nel presidente del Consiglio, 70 ne hanno poca o pochissima. Lo stesso sondaggio rivela che gli italiani sono pronti a un gesto forte del Colle, tanto che ben l’84% dice di avere “molta o moltissima fiducia” in Giorgio Napolitano.</p>
    <p>Il Partito democratico risponde picche alla proposta del premier. “Giunge a tempo scaduto”, spiega il vicesegretario del Pd, Enrico Letta. “Noi chiediamo il confronto da due anni – continua Letta – ma lui ci ha sempre risposto che andava tutto bene. Ora il confronto sulle riforme noi lo vogliamo ma o con un nuovo premier di centrodestra, oppure con Berlusconi ma in campagna elettorale”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>