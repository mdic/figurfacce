<doc sitename="Il Fatto Quotidiano" title="Famiglia Cristiana: &quot;La compravendita? Peggiore di Tangentopoli&quot; - Il Fatto Quotidiano" author="RQuotidiano" date="2010-12-10" url="http://www.ilfattoquotidiano.it/2010/12/10/famiglia-cristiana-la-compravendita-peggiore-di-tangentopoli/81241/" hostname="ilfattoquotidiano.it" description="Ecco cosa scrive oggi sul suo sito Famiglia Cristiana riguardo alla cosiddetta “compravendita dei parlamentari” in atto in questi giorni per convincere i deputati a non sfiduciare il governo Berlusconi. Chi scrive libri o, più modestamente, articoli di giornale sa che è buona regola astenersi dai luoghi comuni. Ma di fronte a certe notizie, primo …" categories="Politica" tags="Famiglia Cristiana;Silvio Berlusconi;Tangentopoli" fingerprint="ade676f3f531906c">
  <main>
    <head rend="h1">Famiglia Cristiana: “La compravendita? Peggiore di Tangentopoli”</head>
    <p>Ecco cosa scrive oggi sul suo sito <ref target="http://www.famigliacristiana.it/Informazione/News/articolo/compravendita-peggio-di-tangentopoli.aspx"> Famiglia Cristiana </ref>riguardo alla cosiddetta “compravendita dei parlamentari” in atto in questi giorni per convincere i deputati a non sfiduciare il governo Berlusconi.</p>
    <p>
      <hi rend="#i">Chi scrive libri o, più modestamente, articoli di giornale sa che è buona regola astenersi dai luoghi comuni. Ma di fronte a certe notizie, primo esempio la compravendita dei parlamentari, davvero uno si mette le mani nei capelli. Sarà, anzi è, una frase fatta, emblema di incultura o almeno di scarsa inventiva. Ma è proprio questa la sgomenta reazione di quei cittadini che aspettano di sapere quanto costa, in pronta cassa o tramite favori assortiti, un voto in più o in meno per la fiducia del 14 dicembre.</hi>
    </p>
    <p>
      <hi rend="#i">I quotidiani sono pieni di dettagli su questo tariffario, rispetto al quale le mazzette di Tangentopoli sono acqua fresca (altro luogo comune, non se ne sfugge). Rompendo le regole talvolta omertose della corporazione giornalistica, verrebbe da sperare che si tiri solo a indovinare, tanto per far crescere le tirature. Però si fanno nomi e cognomi, si ricostruiscono vita e miracoli dei prossimi Giuda, si indica l’importo delle consulenze fasulle, ci si sbizzarrisce sugli altri – non pochi… – mezzi di corruzione. Gli stessi “traditori”, nelle interviste, ammettono tranquillamente di essere parte attiva nel mercato. La sensazione cioè è che, se non tutto, quasi tutto sia vero. E che i trenta denari abbiamo assunto forme più moderne, ma senza cambiare significato.</hi>
    </p>
    <p>
      <hi rend="#i">Si diceva di Tangentopoli. Doveva essere un momento di rinascita civile, di giustizia contro corrotti e corruttori. Ma si sa come è finita. Una volta assodato che volavano soltanto quattro stracci, troppo carcere preventivo con le tragedie che conosciamo ma sentenze definitive del tutto marginali, il mondo politico si è sentito libero di reiterare. Peggio ancora, di fare apertamente ciò che allora si faceva di nascosto. I risultati li vediamo ogni giorno.</hi>
    </p>
    <p>
      <hi rend="#i">Altra e basilare questione, il disprezzo della norma secondo cui il parlamentare non ha “vincolo di mandato”. Il concetto è stato capovolto. Ammesso che in passato si rispettassero almeno le forme, il vincolo non esiste più rispetto agli elettori. E’ invece ferreo rispetto ai capibranco, specie i berlusconiani che hanno più soldi da spendere e più prebende da elargire. Insomma, fra maggioranza e opposizione, tutto è in mano a quei quattro o cinque potenti che da anni decidono su nomine e candidature. Di qua nel partito-azienda, di là nel coacervo avversario, chi non sta agli ordini viene posto alla gorna e comunque torna a casa, spesso senza un mestiere alternativo. A chi obbedisce, le ricompense d’uso.</hi>
    </p>
    <p><hi rend="#i">In una seria analisi politica, il primo rimedio dovrebbe consistere in una riforma della legge elettorale, tale da consentire ai cittadini un diritto di scelta. Ma visto il punto cui si è giunti, c’è da chiedersi se basterebbe. Se si accetta di essere comperati e venduti, se le reazioni sono soltanto di carattere giornalistico, se la stessa Giustizia si mostra impotente, vuol dire – ultima frase fatta – che si sta toccando il fondo. Mettersi le mani nei capelli, cos’altro sennò?</hi> (di <hi rend="#b">Giorgio Vecchiato</hi>)</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>