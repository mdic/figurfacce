<doc sitename="Il Fatto Quotidiano" title="Berlusconi riscrive la fine del governo Draghi: &quot;Colpa di M5s e Pd&quot; (ma fu Forza Italia a non votare la fiducia) - Il Fatto Quotidiano" author="F Q" date="2022-08-16" url="https://www.ilfattoquotidiano.it/2022/08/16/berlusconi-riscrive-la-fine-del-governo-draghi-colpa-di-m5s-e-pd-ma-fu-forza-italia-a-non-votare-la-fiducia/6763754/" hostname="ilfattoquotidiano.it" description="Berlusconi e la personale narrazione sulla fine del governo Draghi: &quot;Colpa di M5s e Pd&quot;. Il 20 luglio al Senato Forza Italia e Lega uscirono dall'Aula sancendo la caduta del governo" categories="Elezioni politiche 2022" tags="Silvio Berlusconi" fingerprint="bf875052e86f670d">
  <main>
    <head rend="h1">Berlusconi riscrive la fine del governo Draghi: “Colpa di M5s e Pd” (ma fu Forza Italia a non votare la fiducia)</head>
    <graphic src="https://st.ilfattoquotidiano.it/wp-content/uploads/2022/08/06/Berlusconi-690x362.jpg"/>
    <p>Dopo aver fatto cadere il <hi rend="#b">governo Draghi</hi>, ora <hi rend="#b">Silvio Berlusconi </hi>riscrive la storia e sostiene: “Avrei preferito <hi rend="#b">continuasse</hi> fino alla scadenza naturale della legislatura”. A un mese di distanza dalla fine dell’esecutivo, prima in un’intervista a <hi rend="#i">Libero</hi> e poi parlando a <hi rend="#i">Politico.eu </hi>il leader di <hi rend="#b">Forza Italia</hi> rilancia la sua personale narrazione parallela di quanto accaduto a metà luglio tra <hi rend="#b">Montecitorio</hi> e <hi rend="#b">Palazzo</hi><hi rend="#b">Madama</hi>. Nessun accenno alle responsabilità del <hi rend="#b">centrodestra</hi>, con la <hi rend="#b">Lega</hi> che ancora prima aveva già attaccato il premier <hi rend="#b">Mario Draghi</hi> su taxi e balneari. Improvvisamente dimenticata la realtà: il 20 luglio al Senato Forza Italia e Carroccio uscirono dall’Aula, <hi rend="#b">non votando la fiducia</hi> a Draghi e sancendo la caduta del governo.</p>
    <p>“Il rischio di <hi rend="#b">astensionismo</hi> è molto alto. Questa è una delle ragioni – non la più importante, naturalmente – per le quali <hi rend="#b">avremmo preferito</hi> che il governo Draghi potesse <hi rend="#b">continuare</hi> fino alla fine naturale della legislatura, e si andasse a votare nella primavera del <hi rend="#b">2023</hi>“, sostiene Berlusconi in una intervista a <hi rend="#i">Politico.Eu</hi>. Sostanzialmente lo stesso concetto ribadito 24 ore prima a <hi rend="#i">Libero</hi>, addossando tutte le <hi rend="#b">responsabilità</hi> al Movimento 5 stelle. Questa volta l’ex premier va oltre: proseguire con Draghi “non è stato possibile, per il comportamento irresponsabile dei Cinquestelle e per le manovre ambigue del <hi rend="#b">Partito</hi><hi rend="#b">democratico</hi>“.</p>
    <p>La colpa della caduta del governo quindi sarebbe di M5s e Pd. Eppure il Partito democratico <hi rend="#b">è stato l’unico</hi> a votare la fiducia a Draghi. Il M5s è rimasto in Aula a Palazzo Madama, scegliendo la formula “presente non votante”. I senatori di Berlusconi e di Matteo Salvini invece sono usciti dall’Aula, mettendo la parola fine a ogni spiraglio di trattativa. <hi rend="#b">Giuseppe Conte</hi> aveva infatti manifestato l’intenzione di dare un “<hi rend="#b">appoggio</hi><hi rend="#b">esterno</hi>” al governo: un’opzione, rifiutata dallo stesso Draghi, che però era stata subito scartata dal centrodestra, seppure avrebbe garantito la continuità dell’esecutivo. Per Berlusconi però è stata colpa di M5s e Pd: “Quindi non è rimasta altra soluzione che ridare la parola al popolo sovrano, cosa che in un paese libero costituisce l’essenza della democrazia e quindi non è mai un male”, conclude.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>