<doc sitename="Il Fatto Quotidiano" title="Fra le fila di Futuro e libertà - Il Fatto Quotidiano" author="Alessandro Ferrucci" date="2010-11-06" url="http://www.ilfattoquotidiano.it/2010/11/06/fra-le-fila-di-futuro-e-liberta/75596/" hostname="ilfattoquotidiano.it" description="Ragazzi, tanti. Tantissimi. Sì, è vero, l’appuntamento nasce come una due giorni di Generazione Italia. Ma ora è altro; ora è il reale battesimo di “Futuro e libertà”. Eppure, qui a Bastia Umbra, quello che colpisce è l’età media dei seimila presenti e il loro entusiasmo: a cavallo dei trent’anni, sono arrivati da tutto il …" categories="Politica" tags="Flavia Perina;Futuro e Libertà;Gianfranco Fini;Silvio Berlusconi" fingerprint="8ec39b7e7b2f16a9">
  <main>
    <head rend="h1">Fra le fila di Futuro e libertà</head>
    <p>Ragazzi, tanti. Tantissimi. Sì, è vero, l’appuntamento nasce come una due giorni di <hi rend="#b">Generazione</hi><hi rend="#b">Italia</hi>. Ma ora è altro; ora è il reale battesimo di “Futuro e libertà”. Eppure, qui a <hi rend="#b">Bastia</hi><hi rend="#b">Umbra</hi>, quello che colpisce è l’età media dei seimila presenti e il loro entusiasmo: a cavallo dei trent’anni, sono arrivati da tutto il paese con mezzi propri. Di soldi non ce n’è. “Un esempio? – spiega uno degli organizzatori – Gran parte di tutto questo è stato pagato con le quote associative di <hi rend="#b">Generazione</hi><hi rend="#b">Italia</hi>: siamo 200mila iscritti a dieci euro a testa. Si faccia i conti”. Ecco, più o meno la convention è costata tra i 130mila e i 160 mila euro, quindi sono gli under 30 ad aver consentito a <hi rend="#b">Gianfranco Fini</hi> e i suoi di diventare grandi. E ancora: ci sono tanti G2, ovvero la seconda generazione, i figli degli immigrati ora diventati italiani. “Sa qual è l’aspetto più bello? – spiega l’onorevole <hi rend="#b">Flavia</hi><hi rend="#b">Perina</hi> – E’ che conosco pochissimi dei presenti: qui c’è gente diversa, in cerca di una nuova politica”. Vero. E per scoprirlo basta chiedere in giro “chi sei”, “da dove vieni” o “qual è la tua storia politica”. Le risposte sono le più diverse: c’è molta An, parti del Pdl e tanti neofiti. Un po’ sembra di stare al primo congresso di <hi rend="#b">Sinistra</hi><hi rend="#b">e Libertà</hi>, due settimane fa a Firenze. Per carità, le differenze esistono ancora tra sinistra e destra, però meno di prima: sia nell’appuntamento toscano che in questo umbro si toccano temi simili e sensibilità affini, dalla giustizia alla legalità; dall’ecologia ai diritti dell’uomo. Il tema dell’omosessualità è uno dei più gettonati. E <hi rend="#b">Silvio</hi><hi rend="#b">Berlusconi</hi> è meglio nominarlo a bassa voce se non si vogliono stimolare insulti o amare riflessioni. Il tutto racchiuso dall’entusiasmo del voler esserci, del voler tornare a parlare di politica. Oltre questi ultimi diciassette anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>