<doc sitename="Il Fatto Quotidiano" title="Caso &quot;Ruby&quot;, D'Alema: &quot;Berlusconi renda conto al Copasir della sua sicurezza&quot; - Il Fatto Quotidiano" author="RQuotidiano" date="2010-11-03" url="http://www.ilfattoquotidiano.it/2010/11/03/75000/75000/" hostname="ilfattoquotidiano.it" description="Il Comitato parlamentare per la sicurezza della Repubblica ha chiesto l’audizione di Silvio Berlusconi. Lo ha riferito il presidente del Copasir, Massimo D’Alema: “Come è noto il Copasir ha chiesto fin dalla sua costituzione di incontrare il Presidente del Consiglio – ha spiegato D’Alema – ma fino adesso, ciò non è stato ancora possibile”. E …" categories="Fatti quotidiani" tags="Copasir;Massimo D’Alema;Servizi Segreti;Sicurezza;Silvio Berlusconi" fingerprint="efeda93b7dac0b35">
  <main>
    <head rend="h1">Caso “Ruby”, D’Alema: “Berlusconi renda conto al Copasir della sua sicurezza”</head>
    <p>Il Comitato parlamentare per la sicurezza della Repubblica ha chiesto l’audizione di Silvio Berlusconi. Lo ha riferito il presidente del Copasir, <hi rend="#b">Massimo D’Alema</hi>: “Come è noto il Copasir ha chiesto fin dalla sua costituzione di incontrare il Presidente del Consiglio – ha spiegato D’Alema – ma fino adesso, ciò non è stato ancora possibile”. E dunque, anche alla luce delle ultime vicende riguardanti la giovane Ruby “abbiamo confermato questa richiesta”. D’Alema conclude: “Ad occuparsi della sicurezza del presidente del Consiglio sono i servizi segreti per questo riteniamo che sarebbe giusto sentire, su questo e altri temi, il presidente del Consiglio”.</p>
    <p>Nel corso di una conferenza stampa dedicata al segreto di Stato, il presidente del Copasir ha espresso “solidarietà umana” a quei carabinieri che si sono lamentati, perché stanchi di scortare giovani donne nelle abitazioni del premier. “Le notizie di cronaca esulano dalle mie competenze. Ma comprendo la loro stanchezza”.</p>
    <p>La decisione del Copasir ha portato i rappresentanti del Pdl nel comitato di controllo sui servizi segreti, a chiarire alcuni passaggi della vicenda. In una nota congiunta, <hi rend="#b">Fabrizio Cicchitto</hi>, <hi rend="#b">Giuseppe Esposito</hi> e <hi rend="#b">Gaetano Quagliariello</hi> scrivono: “Il Copasir, fra molte altre cose, al termine della seduta, ha preso atto del fatto che alcuni dei suoi componenti hanno richiesto che il presidente del Consiglio venga a riferire al comitato a proposito delle ultime vicende. Su questa richiesta sono stati espressi pareri discordi e, infine, non è stata assunta alcuna decisione. Diversa questione è l’eventuale audizione sui temi istituzionali relativi alla sicurezza nazionale, che nulla ha a che vedere con le contingenti polemiche politiche. Invitiamo pertanto fin d’ora i colleghi del Copasir a non confondere le due questioni e a non dar vita a indebite strumentalizzazioni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>