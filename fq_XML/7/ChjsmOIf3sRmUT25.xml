<doc sitename="Il Fatto Quotidiano" title="Guardian su B: &quot;Come può essere ancora al potere&quot; - Il Fatto Quotidiano" author="RQuotidiano" date="2010-11-16" url="http://www.ilfattoquotidiano.it/2010/11/16/guardian-su-b-come-puo-essere-ancora-al-potere/77210/" hostname="ilfattoquotidiano.it" description="“Come può quest’uomo essere ancora al potere?”. A tutta pagina c’è una foto di Silvio Berlusconi, composto e serissimo. La cover story dell’inserto quotidiano del Guardian, G2, picchia duro sul presidente del consiglio italiano, i suoi scandali, le sue gaffe, la sua incapacità di mettere il bene del Paese al primo posto. Nello stesso giorno …" categories="Politica" tags="Newsweek;Silvio Berlusconi;The Guardian" fingerprint="c6812260e99e5f6d">
  <main>
    <head rend="h1">Guardian su B: “Come può essere ancora al potere”</head>
    <p>“Come può quest’uomo essere ancora al potere?”. A tutta pagina c’è una foto di<hi rend="#b"> Silvio Berlusconi</hi>, composto e serissimo. La cover story dell’inserto quotidiano del <hi rend="#i">Guardian</hi>, G2, picchia duro sul presidente del consiglio italiano, i suoi scandali, le sue gaffe, la sua incapacità di mettere il bene del Paese al primo posto. Nello stesso giorno anche il settimanale americano <hi rend="#i">Newsweek</hi> dedica la copertina al nostro premier e titola: “Berlusconi e il problema ragazze”. All’interno un reportage che viene riassunto così: “La sua cultura dell’harem sta minando l’economia italiana e il suo governo”.</p>
    <p>Due stoccate in pieno petto. Che vanno ad aggiungersi al coro unanime della stampa internazionale. Ma il <hi rend="#i">Guardian</hi> stavolta ci va pesante. Seguendo le orme dell’ormai celebre copertina dell’<hi rend="#i">Economist</hi> del 2001 dove B. era definito “unfit to lead”, inadatto a governare. Quasi dieci anni dopo il concetto è lo stesso. L’autore del reportage, <hi rend="#b">Tobias Jones</hi>, è una vecchia conoscenza del premier. Quando si era permesso di criticare il berlusconismo nel libro Il cuore oscuro dell’Italia, uno dei magazine di casa Mondadori lo aveva screditato con un ampio pezzo definendolo il “Pinocchio inglese”. Ma il Pinocchio non ha mollato la presa.</p>
    <p>Per i lettori del <hi rend="#i">Guardian </hi>riassume tutti i recenti scandali che hanno visto B. protagonista: dal caso <hi rend="#b">Mills </hi>al presunto coinvolgimento con la mafia, da <hi rend="#b">Noemi Letizia</hi> al bunga bunga fino ai festini a base di droga. “Che altro potrà fare Berlusconi per essere cacciato? – si domanda Jones – Nella maggior parte dei Paesi solo uno di questi numerosi scandali sarebbe stato sufficiente a ucciderlo politicamente”. “Adesso il problema non è più politico o giudiziario, ma psichiatrico”, avrebbe commentato un membro dell’opposizione che vuole rimanere anonimo. Secondo il giornalista inglese il problema è che molti italiani invidiano e ammirano il premier per il suo successo con le donne, “sempre che si possa parlare di successo quando paghi 10.000 euro per un amplesso”, commenta.</p>
    <p>Ma per lo scrittore l’atteggiamento sta finalmente cambiando: “Gli italiani sono molto meno puritani di noi quando si parla di sesso, ma sanno riconoscere l’ipocrisia – osserva – Per esempio recentemente il governo ha annunciato che la prostituzione sulle strade diventerà illegale. E’ come se un preside alcolizzato dicesse ai suoi alunni che non possono bere Coca Cola”. La descrizione poco lusinghiera del premier continua: “Gli italiani ammirano lo stile, ma il primo ministro viene ormai percepito come un pomicione, un malfermo e vecchio bigotto “, critica <hi rend="#b">Jones.</hi> “Durante una visita all’Aquila, dopo il terremoto, ha chiesto a un assessore: ‘Posso palpare un po’ la signora?’ Questo spiega come lui davvero creda al droit de seigneur, un rito medievale secondo il quale il signore doveva avere il primo assaggio delle vergini del suo regno”. E mentre l’Italia è in rovine (vedi Pompei), continua il <hi rend="#i">Guardian</hi>, l’unica cosa cui pensa B. sono le donne. “Ha trasformato il suo Paese in una barzelletta”, è il commento lapidario. Purtroppo condiviso un po’ da tutta la stampa britannica, sia di destra che di sinistra.</p>
    <p>Ma Jones riserva qualche strale anche per l’opposizione “notoriamente divisa e debole”. <hi rend="#b">Prodi</hi>, D’Alema, Amato, <hi rend="#b">Rutelli</hi> Fassino, Veltroni, <hi rend="#b">Bersani</hi>: non sono riusciti a liberarsi di B. “Mi dispiace dirlo, ma la sinistra è abbastanza patetica”, è il verdetto finale. Povera Italia, dunque. Per il <hi rend="#i">Guardian </hi>ci sono solo due vie per strappare a B. la poltrona: “La sua morte o una programmatica deberlusconizzazione che faccia tornare il Paese alla realtà dopo 20 anni di lavaggio del cervello. La prima, credo, è più probabile della seconda”.</p>
    <p>
      <hi rend="#b">di Deborah Ameri</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>