<doc sitename="Il Fatto Quotidiano" title="&quot;L'aeroporto di Malpensa sarà intitolato a Silvio Berlusconi&quot;: l'annuncio di Salvini" author="F Q" date="2024-07-05" url="https://www.ilfattoquotidiano.it/2024/07/05/aeroporto-di-malpensa-intitolato-silvio-berlusconi/7613547/" hostname="ilfattoquotidiano.it" description="L'Enac ha detto sì alla proposta di Regione Lombardia" categories="Politica" tags="Aeroporto di Malpensa;Malpensa;Matteo Salvini;Silvio Berlusconi" fingerprint="37fa16712e1f793d">
  <main><head rend="h1">“L’aeroporto di Malpensa sarà intitolato a Silvio Berlusconi”: l’annuncio di Salvini</head><graphic src="https://st.ilfattoquotidiano.it/wp-content/uploads/2021/06/08/variant-med_1200x630-obj24388671-690x362.jpg"/><p>L’<hi rend="#b">aeroporto di Malpensa</hi> si chiamerà <hi rend="#b">“Silvio Berlusconi”</hi>. Ora che il consiglio di amministrazione dell’<hi rend="#b">Enac</hi> ha dato il via libera alla proposta della <hi rend="#b">Regione Lombardia</hi>, manca solo il bollino del ministero dei Trasporti. E <hi rend="#b">Matteo Salvini</hi> ha già fatto sapere che non mancherà. A poco più di una anno dalla morte dell’ex presidente del Consiglio, quindi, arriva l’ok per intitolargli una prima infrastruttura. Ad annunciarlo è stato lo stesso vicepremier e ministro leghista: “Siccome la <hi rend="#b">firma</hi> e la <hi rend="#b">decisione</hi> è del ministro delle Infrastrutture e dei Trasporti penso, avendo sentito il ministro dei Trasporti, che sarà d’accordo”, ha ironizzato Salvini.</p><p>Lo scalo internazionale che ricade nel comune di <hi rend="#b">Somma Lombardo</hi>, in provincia di <hi rend="#b">Varese</hi>, cambierà quindi il proprio nome. È il primo caso di una strada o di un’opera intitolata a Berlusconi. <ref target="https://www.ilfattoquotidiano.it/2023/06/19/le-infinite-vie-di-berlusconi-da-linate-al-ponte-sullo-stretto-scatta-la-gara-per-intitolargli-vie-e-opere-anche-quelle-che-ancora-non-esistono/7199801/">Nei giorni successivi alla sua dipartita, nel giugno 2023, si era scatenata una gara di proposte</ref>. Alla fine il primo a spuntarla è stato </p><p><hi rend="#b">Roberto Formigoni</hi>, il quale aveva replicato all’idea di</p><p><hi rend="#b">Gabriele Albertini</hi>, favorevole a rinominare l’aeroporto di</p><p><hi rend="#b">Linate</hi>: “Sarebbe più adeguato Malpensa – disse l’ex presidente lombardo condannato per corruzione – Lo abbiamo fatto io e Berlusconi”. Così Regione Lombardia fa il bis, riuscendo nell’impresa di cambiare il nome di Malpensa dopo aver già deciso di</p><p><ref target="https://www.ilfattoquotidiano.it/2023/09/29/il-centrodestra-intitola-a-berlusconi-il-belvedere-di-palazzo-lombardia-il-fratello-contro-di-lui-persecuzioni-incredibili-fi-non-ci-stacchiamo/7308117/">intitolare al fondatore di</ref>.</p><hi rend="#b">Forza Italia</hi>il belvedere del palazzo del governo regionale<p>L’iter per cambiare il nome a Malpensa era partito il 21 giugno dello scorso anno con un <hi rend="#b">ordine del giorno</hi> approvato dal Consiglio regionale. Con 28 voti favorevoli e 18 contrari, c’era stato l’ok al testo a prima firma del consigliere d’opposizione <hi rend="#b">Manfredi Palmeri</hi> (Lombardia Migliore) con il supporto di Forza Italia, <hi rend="#b">Fratelli d’Italia</hi> e Noi Moderati. Si erano invece astenuti i consiglieri di <hi rend="#b">Lega</hi>, lista Fontana e l’allora Terzo Polo, mentre votarono contro <hi rend="#b">Pd</hi>, M5S e<hi rend="#b"> Alleanza Verdi Sinistra</hi>. L’ordine del giorno impegnava il presidente e giunta ad attivarsi con i soggetti preposti al fine di valutare l’intitolazione a Berlusconi dell’aeroporto “per ricordare questa figura quale lombardo di <hi rend="#b">particolare spicco</hi> nei diversi mondi in cui è stato protagonista”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>