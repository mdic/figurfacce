<doc sitename="Il Fatto Quotidiano" title="Fini: &quot;Immunità sarebbe impunità. Ruby? Ipocrita parlare di Tribunale dei ministri&quot; - Il Fatto Quotidiano" author="RQuotidiano" date="2011-02-24" url="http://www.ilfattoquotidiano.it/2011/02/24/fini-immunita-sarebbe-impunita-ruby-ipocrita-parlare-di-tribunale-dei-ministri/93787/" hostname="ilfattoquotidiano.it" description="“Prendiamo l’immunità parlamentare: non ci sarebbe nulla di eretico a discuterne, i padri costituenti l’avevano prevista, in assemblee come il Parlamento europeo ci sono prerogative analoghe. Ma oggi in Italia parlare di ritorno all’immunità significa garantire l’impunità. Non è così?”. Parla, di immunità e in generale della giustizia il presidente della Camera Gianfranco Fini, in …" categories="Politica" tags="Gianfranco Fini;Giorgio Napolitano;LEspresso;Processo Breve;Ruby;Silvio Berlusconi" fingerprint="7da90421713f06ad">
  <main>
    <head rend="h1">Fini: “Immunità sarebbe impunità. Ruby? Ipocrita parlare di Tribunale dei ministri”</head>
    <p>“Prendiamo l’immunità parlamentare: non ci sarebbe nulla di eretico a discuterne, i padri costituenti l’avevano prevista, in assemblee come il Parlamento europeo ci sono prerogative analoghe. Ma oggi in Italia parlare di ritorno all’immunità significa garantire l’impunità. Non è così?”. Parla, di immunità e in generale della giustizia il presidente della Camera Gianfranco Fini, in un lungo intervento anticipato dall’<hi rend="#i">Espresso</hi>. “Sfido il Pdl – dice – prevediamo per l’autorizzazione a procedere una maggioranza qualificata, i due terzi dei votanti della Camera, in modo che siano bloccate solo quelle inchieste dove è evidente il <hi rend="#i">fumus persecutionis</hi> e non ci sia invece il rischio di garantire l’impunità a colpi di maggioranza. So già che anche questa elementare proposta sarà considerata una provocazione. Perché il Pdl è solo alla ricerca di una corazza per Berlusconi contro i giudici”.</p>
    <p>Un anno fa Fini rifiutò di partecipare alle iniziative del Pdl per le regionali, cosa farà per le amministrative? “Confermo: non farò campagna elettorale. E non è ostacolo al progetto di Fli che io sia presidente della Camera, perché si può parlare al Paese in molti modi. Attenti a non cadere nel politicismo: Berlusconi avrà anche i numeri, 315 o 320, per far passare la legge sulle intercettazioni o sul processo breve, anche se non credo che sarà così facile, ma pensa davvero che un successo a Montecitorio possa rappresentare un successo nel Paese? Che le sue priorità siano le stesse del cittadino comune?”.</p>
    <p>Poi un passaggio sul caso Ruby: “Non è né saggio né giusto auspicare che Berlusconi possa essere costretto a rassegnare le dimissioni per via giudiziaria. Berlusconi va sconfitto politicamente, con le elezioni. Sottoscrivo in pieno quanto ha detto il capo dello Stato: l’imputato ha diritto di difendersi nel processo, non dal processo. Ed è un’ipocrisia dire: il giudice naturale è il Tribunale dei ministri. Se fosse davvero così basterebbe che il Pdl chiedesse alla Camera l’autorizzazione a procedere in tal senso. Altrimenti è tutto un infingimento. Un gioco degli specchi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>