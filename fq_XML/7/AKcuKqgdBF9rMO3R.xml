<doc sitename="Il Fatto Quotidiano" title="Caso Ruby, decisive le intercettazioni. E adesso B. le vuole cancellare definitivamente - Il Fatto Quotidiano" author="Davide Milosa" date="2010-11-02" url="http://www.ilfattoquotidiano.it/2010/11/02/caso-ruby-decisve-le-intercettazioni-e-adesso-b-le-vuole-cancellare-definitivamente/74830/" hostname="ilfattoquotidiano.it" description="Lui proprio non le sopporta. Vorrebbe cancellarle. Il chiodo è fisso da anni ormai. Nessun segreto. In fondo, Silvio Berlusconi vive le intercettazioni come il peggiore dei mali possibili. Oggi più di ieri. Con il caso Ruby Rubacuori che pesa come un macigno sul su governo. Ma non solo. Anche sulla propria immagine personale ormai …" categories="Giustizia" tags="Bunga Bunga;Emilio Fede;Intercettazioni;Lele Mora;Nicole Minetti;Pier Paolo Brega Massone;Ruby;Silvio Berlusconi" fingerprint="caa7850e87e2512d">
  <main>
    <head rend="h1">Caso Ruby, decisive le intercettazioni. E adesso B. le vuole cancellare definitivamente</head>
    <p><ref target="http://www.ilfattoquotidiano.it/wp-content/uploads/2010/11/bbbbbbbbbbbb-rullo1.jpg"/>Lui proprio non le sopporta. Vorrebbe cancellarle. Il chiodo è fisso da anni ormai. Nessun segreto. In fondo, <graphic src="http://www.ilfattoquotidiano.it/wp-content/uploads/2010/11/bbbbbbbbbbbb-rullo1.jpg" title="bbbbbbbbbbbb-rullo"/></p>
    <p><hi rend="#b">Silvio Berlusconi</hi>vive le intercettazioni come il peggiore dei mali possibili. Oggi più di ieri. Con il caso</p>
    <p><hi rend="#b">Ruby Rubacuori</hi>che pesa come un macigno sul su governo. Ma non solo. Anche sulla propria immagine personale ormai al tracollo tra bunga bunga e festini hard conditi con qualche bustina di droga.</p>
    <p>E allora, eccolo, ospite all’inaugurazione della fiera milanese sul Ciclo e Motociclo, sciorinare un proposito dopo l’altro. Via libera a brogliacci e tabulati telefonici solo per terrorismo, criminalità organizzata, pedofilia e omicidio. Niente droga, naturalmente. E naturalmente, nisba prostituzione. Ci mancherebbe. Un caso? Mica tanto. Sono proprio le intercettazioni il piatto forte dell’ultimo pasticcio che dalla Questura rimbalza in procura, dove l’affaire Ruby s’impasta con una corposa inchiesta su un giro di escort.</p>
    <p>Inchiesta vecchia maniera, si dice. Che parte da informatori, scende in strada con servizi di appostamento e trova conferma in sala d’ascolto. I telefoni subito scottano. Nessuno pensa a essere intercettato. E quindi si parla. Si commenta. Una frase dopo l’altra, una battuta dopo l’altra. Il quadro si compone. Gli investigatori annotano. Compilano informative. Inviano carte in procura. Ecco come si forma il reato. Che da giorni suona così: favoreggiamento alla prostuzione. Sul registro degli indagati ci finiscono <hi rend="#b">Lele Mora</hi>, <hi rend="#b">Emilio Fede</hi>, e la consigliera regionale <hi rend="#b">Nicole Minetti</hi>. Tutti fedelissimi di B. Che ora inizia ad aver paura. Lui, per adesso, resta fuori da ipotesi d’accusa. Ma poco importa. Altre, e forse molto più gravi, sono le sue responsabilità</p>
    <p>Imprudenze smascherate proprio dalle intercettazioni. Quegli stessi brogliacci che hanno dato vita alle ultime inchieste su mafia e corruzione in Italia e in Lombardia. E che rimbobamo da tempo sui giornali. Già, perché, da sempre, si inizia a intercettare non per il reato di associazione mafiosa, ma magari, appunto, per traffico di droga o guarda caso per prostituzione o ancora più banalmente per reati finanziari come fatturazioni false e simili.</p>
    <p>Ma il Cavaliere non si ferma. Indossa la maschera più seria che conosce e inzia a menar colpi. Sotto ancora con le intercettazioni. Che, dice B., non potranno essere usate come prova né dall’accusa né dalla difesa. Allora perché intercettare? Giusto. Ma con una nota a margine. Per il premier le intercettazioni possono valere ma solo se preventive. Arte in cui sono maestri i servizi segreti. Gli stessi che in ultimo devono rendere conto a chi? Ma sì proprio a lui, Silvio Berlusconi.</p>
    <p>Controllo totale, dunque. E bavaglio collettivo. All’indice, manco a farlo apposto, i giornalisti. Per i quali, il Cavaliere immagina un fermo da 3 a 30 giorni da parte del loro quotidiano se solo si azzardano a rendere noto ai cittadini il contenuto delle telefonate. Se fosse così, tutti i pazienti passati per le mani del macellaio <hi rend="#b">Pier Paolo Brega Massone</hi>, chirugo della clinica Santa Rita, mai avrebbero saputo il perché di quelle operazioni folli e improvvise, di quei tumori che nascevano senza preavviso, di quei malanni che nonostante la sala operatoria proseguivano. Nel frattempo lui raccontava: “Io pescavo dappertutto, da Lodi, dove tiravo fuori le mammelle, poi ho cominciato a pescare anche i polmoni… dall’Oltre Po pavese, da Pavia, da Milano”. Parole che incastrano e derubricano il tutto a una condanna per 15 anni. Eppure, il Cavaliere palleggia parole in serenità. Dice e conclude: “I giornali vi imbrogliano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>