<doc sitename="Il Fatto Quotidiano" title="Berlusconi torna ospite in un programma tv dopo anni: si accomoda nel salotto di casa" author="Andrea Tundo" date="2022-07-27" url="https://www.ilfattoquotidiano.it/2022/07/27/berlusconi-ospite-in-un-talk-show-dopo-anni-il-leader-di-fi-si-accomoda-sulla-poltrona-di-casa-in-vista-del-voto-sara-a-zona-bianca-su-rete-4/6744446/" hostname="ilfattoquotidiano.it" description="RITORNO IN CAMPO Dopo anni di assenza dai talk show, in vista delle elezioni, il leader di Fi sarà ospite di Zona Bianca" categories="Politica" tags="Elezioni;Rete 4;Rete4;Silvio Berlusconi" fingerprint="1ef7925e3a46738d">
  <main>
    <head rend="h1">Berlusconi ospite in un talk show dopo anni: il leader di Fi si accomoda sulla poltrona di casa in vista del voto. Sarà a Zona Bianca su Rete 4</head>
    <graphic src="https://st.ilfattoquotidiano.it/wp-content/uploads/2022/07/27/Silvio-Berlusconi-tv-690x362.jpg"/>
    <p><hi rend="#b">Rieccolo</hi>. Dopo anni di assenza, tra <hi rend="#b">Covid</hi> e acciacchi fisici, il voto all’orizzonte lo richiama nell’arena che ha sempre preferito per i suoi show, dalla “discesa in campo” al contratto con gli italiani. <hi rend="#b">Silvio Berlusconi</hi> torna un programma tv e lo fa nel salotto di casa, proscenio comodo: il leader di<hi rend="#b"> Forza Italia</hi> sarà ospite di <hi rend="#b">Zona Bianca</hi>, trasmissione di <hi rend="#i">Rete 4</hi> condotta da <hi rend="#b">Giuseppe Brindisi</hi>, in onda giovedì sera. L’ultima volta dell’ex cavaliere fisicamente presente sul piccolo schermo fu prima delle Europee del 2019 a<hi rend="#b"> Stasera Italia</hi> di Barbara Palombelli, sempre sul più casalingo dei canali <hi rend="#b">Mediaset</hi>.</p>
    <p>Con Forza Italia azzoppata dalla lunga <hi rend="#b">lista di addii</hi>, accreditata da appena il <hi rend="#b">7% dei voti</hi> negli ultimi sondaggi, l’ex presidente del Consiglio ci mette di nuovo la faccia. Lui che ha sempre vantato di poter cambiare l’esito delle <hi rend="#b">campagne elettorali</hi>, ci riprova ancora alla soglia degli <hi rend="#b">86 anni</hi> che compirà quattro giorni dopo il voto. Una scommessa più ardita del solito. Ma non ci sono alternative. Dal partito stanno fuoriuscendo tutti i volti più popolari, da Mara <hi rend="#b">Carfagna</hi> a Maria Stella <hi rend="#b">Gelmini</hi>, e non può che toccare all’anziano leader tornare a battere sui temi che da 28 anni gli stanno più a cuore.</p>
    <p>Il riscaldamento prima dell’ospitata su Rete 4 – non in diretta, ma <hi rend="#b">registrata</hi>, a quanto apprende <hi rend="#i">Ilfattoquotidiano.it</hi> – è stata la lunga intervista al <hi rend="#b">Tg5</hi> degli scorsi giorni. Con tanto di “curiosità” sul <hi rend="#b">programma azzurro</hi>. Punto primo: le <hi rend="#b">pensioni minime</hi> aumentate a 1000 euro, una promessa trita e ritrita di oltre vent’anni. Punto secondo, più in linea coi tempi: <ref target="https://www.ilfattoquotidiano.it/2022/07/22/berlusconi-promette-di-piantare-un-milione-di-alberi-lanno-ma-fa-una-figuraccia-pnrr-e-g20-ne-prevedono-gia-6-milioni-in-tre-anni/6721837/">“mettere a dimora ogni anno almeno un milione di alberi su tutto il territorio nazionale”, peccato il Pnrr e il G20 ne prevedano già sei volte tanto in un triennio</ref>.</p>
    <p>Riprende così una storia lunga quasi trent’anni e nove campagne elettorali. “L’idea di farne un’altra, lo esalta”, aveva preannunciato <hi rend="#b">Antonio Tajani</hi> negli scorsi giorni. E quindi rieccolo, Berlusconi, che con ogni probabilità verrà candidato al <hi rend="#b">Senato</hi>. Dalla pandemia di Covid in poi, il fondatore di Forza Italia è stato più volte in odore di <hi rend="#b">salotto tv</hi>, ma non è mai avvenuto. Si è limitato al massimo a un collegamento telefonico, come accaduto con <hi rend="#b">Fabio Fazio</hi> nel novembre 2020. Fino all’annuncio subito dopo la caduta del <hi rend="#b">governo Draghi</hi>: “Tornerò in tv”. Ricomincia da una poltrona comoda.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>