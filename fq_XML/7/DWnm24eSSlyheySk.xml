<doc sitename="Il Fatto Quotidiano" title="Berlusconi a L'Infedele: &quot;Postribolo televisivo&quot;. Lerner: &quot;Vada dai giudici&quot; - Il Fatto Quotidiano" author="RQuotidiano" date="2011-01-25" url="http://www.ilfattoquotidiano.it/2011/01/25/berlusconi-a-linfedele-puntata-vergognosa-lerner-lei-e-un-cafone/88113/" hostname="ilfattoquotidiano.it" description="“Un incredibile postribolo televisivo”. Silvio Berlusconi irrompe via telefono in diretta tv a L’Infedele, il programma di Gad Lerner su La7. Nella trasmissione dal titolo “Le conseguenze dell’amore”, si stava trattando il caso Ruby. Tra gli ospiti: l’eurodeputata del Pdl Iva Zanicchi, i giornalisti di Libero e de L’Espresso Gianluigi Nuzzi e Marco Damilano, Ilaria …" categories="Media" tags="Gad Lerner;Nicole Minetti;Silvio Berlusconi" fingerprint="fcbe7935b60b593c">
  <main>
    <head rend="h1">Berlusconi a L’Infedele: “Postribolo televisivo”. Lerner: “Vada dai giudici”</head>
    <p>“Un incredibile postribolo televisivo”. <hi rend="#b">Silvio Berlusconi</hi> irrompe via telefono in diretta tv a <hi rend="#i">L’Infedele</hi>, il programma di <hi rend="#b">Gad Lerner</hi> su La7. Nella trasmissione dal titolo “Le conseguenze dell’amore”, si stava trattando il caso Ruby. Tra gli ospiti: l’eurodeputata del Pdl <hi rend="#b">Iva Zanicchi</hi>, i giornalisti di Libero e de L’Espresso Gianluigi Nuzzi e Marco Damilano, Ilaria D’Amico, Lucrezia Lante della Rovere, Carmen Llera Moravia, ma anche il sindaco di Verona, il leghista Flavio Tosi e Marysthell G. Polanco, una delle ragazze presenti alle serate hot di Arcore. Sul finire della trasmissione, quando mancavano pochi minuti alla mezzanotte, è arrivata la chiamata del premier. “Mi hanno invitato a guardare <hi rend="#i">L’Infedele </hi>– ha detto Berlusconi – ma ho assistito ad una trasmissione disgustosa, con una conduzione spregevole, turpe e ripugnante”. Pronta la risposta di Lerner: “Lei ha già insultato abbastanza. Perché non va dai giudici invece di insultare?”</p>
    <graphic src="https://img.youtube.com/vi/RLyZhtPuLGM/maxresdefault.jpg"/>
    <p>Il Cavaliere poi si è lanciato in una difesa appassionata della consigliera regionale lombarda, <hi rend="#b">Nicole Minetti</hi>, indagata anche lei dalla procura di Milano insieme a Berlusconi, Emilio Fede e Lele Mora per il caso Ruby: “Avete offeso al di là del possibile la signora Nicole Minetti che è una splendida persona, intelligente, preparata, seria. E’ una laureata col massimo dei voti, preparata, che è di madre lingua inglese e che è stata fatta oggetto di attacchi vergognosi”. Poi Berlusconi si è rivolto alle “cosiddette signore presenti” in studio. Lerner a questo punto lo ha interrotto dicendo: “Le signore non sono cosiddette e lei è un cafone se le chiama così”. Prima di agganciare, Berlusconi ha invitato Iva Zanicchi ad abbandonare “questo incredibile postribolo televisivo”.</p>
    <p>Gad Lerner ha poi ringraziato <hi rend="#b">Iva Zanicchi </hi>per non aver obbedito all’ordine di lasciare lo studio. “Io sono una donna libera e faccio sempre quello che mi pare – ha commentato questa mattina l’europarlamentare del Pdl -. Ma non che abbia voluto disubbidire al presidente. Al contrario ho creduto fosse meglio rimanere lì a ribattere. C’ero solo io a difenderlo contro cinquanta persone che lo attaccavano”. E riguardo alle feste ad Arcore, secondo la Zanicchi, “Berlusconi sicuramente doveva essere più accorto, non è possibile fare entrare chiunque in casa propria. Ma io credo a quello che dice. Io sono una fervente cattolica e vado tutte le domeniche a messa. Domenica scorsa, credetemi, ho pregato per il pool di Milano, per la signora Bocassini, perché lo spirito santo possa aiutarli in questo lavoro difficilissimo”.</p>
    <p>Molto duri i commenti dell’opposizione sulla telefonata del premier a <hi rend="#i">L’Infedele</hi>. Per <hi rend="#b">Giuseppe Fioroni</hi> (Pd) ”dire a Lerner che il suo programma è un postribolo vuol dire perdere il senso del limite che dovremmo avere tutti”. <hi rend="#b">Rosi Bindi</hi>, vice presidente della Camera e presidente dell’Assemblea nazionale del Pd, parla di “gravissima aggressione verbale. So per certo che i suoi blitz televisivi sono l’espressione violenta della sua inadeguatezza, politica e morale. Stiamo superando il livello di guardia della tenuta democratica del Paese. Il governo è nelle mani di un Cavaliere dimezzato dagli scandali che anziché provare la propria innocenza davanti ai giudici, come vuole la Costituzione, tenta di delegittimare e intimidire chiunque voglia ragionare sulla verità dei fatti e lo richiama alle proprie responsabilità. Berlusconi se ne deve andare al più presto, prima che siano definitivamente compromesse la dignità delle istituzioni, la credibilità dell’Italia e il rispetto delle più elementari regole di convivenza civile”.</p>
    <p>”Berlusconi la smetta di insultare i giornalisti e vada dai giudici a farsi processare. L’Italia dei Valori esprime la propria solidarietà al giornalista Gad Lerner per l’ignobile e violenta aggressione verbale subita ieri sera dal presidente del Consiglio – afferma il portavoce dell’Italia dei Valori <hi rend="#b">Leoluca Orlando </hi>–<hi rend="#b">. </hi>L’arrogante Berlusconi deve capire che esistono giornalisti dalla schiena dritta, che non tutti sono al suo servizio e che, soprattutto, non tutti sono in vendita. Non si può permettere di alzare la cornetta, insultare chi ha solo la colpa di dire la verità e riattaccare il telefono come fanno gli adolescenti”. Per il deputato del Gruppo Misto <hi rend="#b">Giuseppe Giulietti</hi>,<hi rend="#b"/>“il presidente del Consiglio è intervenuto alla trasmissione <hi rend="#i">L’Infedele </hi>insultando il conduttore Gad Lerner e lanciandosi in ripetuti anatemi e offese. E’ l’ennesima inqualificabile molestia in diretta televisiva ad opera di un presidente del Consiglio, padrone delle principali tv private che usa il mezzo televisivo per delegittimare e denigrare i giornalisti che si permettono di criticarlo”. Anche il finiano <hi rend="#b">Benedetto Della Vedova</hi> parla di “senso della misura perso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>