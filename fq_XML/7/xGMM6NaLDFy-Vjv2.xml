<doc sitename="Il Fatto Quotidiano" title="Una settimanella buona (ma neanche tanto) 29 gennaio/4 febbraio - Il Fatto Quotidiano" author="RQuotidiano" date="2011-02-06" url="http://www.ilfattoquotidiano.it/2011/02/06/una-settimanella-buona-ma-neanche-tanto-6/90545/" hostname="ilfattoquotidiano.it" description="Sabato 29 gennaio – Bocchino lancia l’idea di contrapporre a Berlusconi, come leader del Terzo Polo, una donna. Giusto: se non puoi batterlo, fattelo amico. – Le intercettazioni di Ruby sono costate solo 25mila euro. E’ a farla stare zitta che costa caro. – Lettera riservata di Napolitano ai ministri: non vedeva l’ora di firmare …" categories="Misfatto" tags="Arcore;Dario Vergassola;Egitto;Il Fatto Quotidiano;Quotidiani;Ruby;Silvio Berlusconi" fingerprint="5bf54229562ee66d">
  <main>
    <head rend="h1">Una settimanella buona (ma neanche tanto) 29 gennaio/4 febbraio</head>
    <p>
      <hi rend="#b">Sabato 29 gennaio</hi>
    </p>
    <p>– Bocchino lancia l’idea di contrapporre a Berlusconi, come leader del Terzo Polo, una donna. Giusto: se non puoi batterlo, fattelo amico. – Le intercettazioni di Ruby sono costate solo 25mila euro. E’ a farla stare zitta che costa caro. – Lettera riservata di Napolitano ai ministri: non vedeva l’ora di firmare qualcosa.</p>
    <p>
      <hi rend="#b">Domenica 30 gennaio</hi>
    </p>
    <p>– Il PdL annulla la manifestazione contro i pm prevista per il 13 febbraio in Piazza Duomo. Berlusconi rischiava di perdere la faccia per la seconda volta. – Egitto, Tunisia e Algeria in rivolta contro i propri governi. Stabile, invece, la situazione in Italia Saudita. – Interrogatorio a sorpresa della Minetti, che si è avvalsa per tre volte della facoltà di non rispondere. E una della facoltà di rispondere, ma con le dita incrociate dietro la schiena.</p>
    <p>
      <hi rend="#b">Lunedì 31 gennaio</hi>
    </p>
    <p>– El Baradei incita la folla: “Vogliamo la fine del regime e l’inizio di una nuova era!” Parole che vorremmo sentire anche da El Bersanei. – Un black-out ha oscurato oggi le reti RAI. Ma chi stava guardando il TG1 non se n’è accorto. – Il PD respinge la proposta di Berlusconi di un Governo bipartisan. D’Alema si è messo il cerotto per smettere di incuciare.</p>
    <p>
      <hi rend="#b">Martedì 1 febbraio</hi>
    </p>
    <p>– L’IdV denuncia l’assenza del Governo italiano sulle questioni egiziane. E’ troppo impegnato sulle cose turche.</p>
    <p>– Arcore. Ora gli inquirenti parlano anche di cocaina. Allora ha ragione mia mamma che gli Spinelli sono solo l’inizio.</p>
    <p>– Secondo un sondaggio, gli Italiani si svegliano in media alle 6:49. Ma sarà sempre troppo tardi.</p>
    <p>
      <hi rend="#b">Mercoledì 2 febbraio</hi>
    </p>
    <p>– Ruby è incinta. Non si conosce il nome del Papi.</p>
    <p>– Napolitano: “Stop alla spirale di contrapposizioni”. Berlusconi: “Stop alla spirale anti-istituzionale”. Paparatzinger: “Stop alla spirale!”</p>
    <p>– Il Premier intervistato dal TG1. Fortuna ha voluto che gli abbiano chiesto un argomento a piacere.</p>
    <p>
      <hi rend="#b">Giovedì 3 febbraio</hi>
    </p>
    <p>– La Camera respinge la richiesta di perquisizione domiciliare nei confronti del Premier. Ai pm non resta che farsi mettere in lista da Lele Mora. – Napoli. L’ombra della Camorra sulle primarie del PD. Ancora una volta, la sinistra partenopea ha fatto le cose a cazzo di clan. – A Kiev, molte donne si sono messe in topless contro il Governo. Lo hanno fatto anche in Italia, ma erano quelle a favore.</p>
    <p>
      <hi rend="#b">Venerdì 4 febbraio</hi>
    </p>
    <p>– Il decreto sul Federalismo viene respinto dal Capo dello Stato, ma Berlusconi tranquillizza la Lega: “Non c’è problema. Chi sa fare la firma di Napolitano?”</p>
    <p>– Berlusconi annuncia l’arrivo nella maggioranza di altri 4 parlamentari. Tre dei quali saranno interpretati da Barbareschi.</p>
    <p>– D’Alema sostiene che uno schieramento che va da Fini a Vendola, passando per Bersani e Casini, avrebbe ottime probabilità di successo. E se si riesce ad allargare anche a Berlusconi hanno fatto bingo!</p>
    <p>
      <hi rend="#b">di Dario Vergassola e Marco Melloni</hi>
    </p>
    <p>Da <hi rend="#i"> il Misfatto</hi> del 6 febbraio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>