<doc sitename="Il Fatto Quotidiano" title="Il riscatto delle donne, ma non solo Oltre un milione di persone in 100 piazze - Il Fatto Quotidiano" author="RQuotidiano" date="2011-02-13" url="http://www.ilfattoquotidiano.it/2011/02/13/da-trieste-a-palermo-da-bari-a-pesaro-sono-gia-decine-di-migliaia-le-donne-in-piazza/91829/" hostname="ilfattoquotidiano.it" description="Centomila a Roma. E centomila anche a Milano e a Napoli. Ventimila a Palermo e migliaia a Trieste, Bari, Pesaro, Bergamo, Genova. Oltre 100 piazze, in Italia ma non solo (Bruxelles, Parigi, Barcellona, New York…) hanno lanciato un messaggio chiaro a Silvio Berlusconi: “L’Italia non è quella che si legge nelle intercettazioni di Arcore”. Così …" categories="Cronaca" tags="Arcore;Manifestazioni;Movimenti;Se non ora quando;Silvio Berlusconi" fingerprint="8ee550a8fb4ae334">
  <main>
    <head rend="h1">Il riscatto delle donne, ma non solo <lb/> Oltre un milione di persone in 100 piazze</head>
    <p><ref target="http://www.ilfattoquotidiano.it/wp-content/uploads/2011/02/napoli2.jpg"/>Centomila a Roma. E centomila anche a Milano e a Napoli. Ventimila a Palermo e migliaia a Trieste, Bari, Pesaro, Bergamo, Genova. Oltre 100 piazze, in Italia ma non solo (Bruxelles, Parigi, Barcellona, New York…) hanno lanciato un messaggio chiaro a <graphic src="http://www.ilfattoquotidiano.it/wp-content/uploads/2011/02/napoli2.jpg" title="manifestazione interna2"/></p>
    <p><hi rend="#b">Silvio Berlusconi</hi>: “L’Italia non è quella che si legge nelle intercettazioni di Arcore”. Così la manifestazione “Se non ora quando”, indetta sull’onda dell’indignazione femminile, si è trasformata in un evento che entrerà nella storia di questo Paese. Almeno un milione di donne e uomini hanno sfilato senza bandiere e senza simboli politici. Manifestazioni ordinate ma senza sconti. Con slogan chiari, provocatori, in qualche caso particolarmente coloriti. Sempre all’insegna di una rivendicazione semplice: “Dignità”.</p>
    <p>“Il colpo mortale al berlusconismo”. Questa è la sintesi della giornata del governatore pugliese <hi rend="#b">Nichi Vendola</hi> che ha partecipato a Milano alla manifestazione dell’orgoglio femminile. Per fare dei bilanci è ancora presto, ma i cortei hanno colpito nel segno. “C’è un’Italia migliore di quella di Lele Mora, Emilio Fede, Fabrizio Corona e Silvio Berlusconi”, dice Vendola. Parole che suonano a mo’ di risposta a quanto detto dal ministro dell’Istruzione <hi rend="#b">Maria Stella Gelmini</hi>: “Le donne che scendono oggi in piazza sono solo poche radical chic che manifestano per fini politici e per strumentalizzare le donne”. Saranno state pure delle radical chic, ma al contrario di quanto sostiene il ministro, erano tantissime. Una forza spontanea e auto-organizzata con cui Silvio Berlusconi dovrà necessariamente fare i conti. Lo ha detto dal palco di Piazza del Popolo a Roma la presidente della commissione Giustizia della Camera, la finiana <hi rend="#b">Giulia Bongiorno</hi>: “Se questa cosa dovesse proseguire, si creerebbe qualcosa di grande, genuino e travolgente”.</p>
    <p>Ma ecco come sono andate le cose nelle principali piazze italiane.</p>
    <p><hi rend="#b">MILANO</hi> – Nonostante la pioggia, il centro della città è stato letteralmente invaso. “Da piazza del Duomo a piazza Castello i milanesi stanno facendo sentire la loro voce”, ha detto dal palco Teresa Mannino. Molte donne hanno raccolto l’appello di scendere in piazza con una sciarpa bianca, “segno di lutto per i tempi che corrono”. Fra la folla molte personalità della politica, della cultura e dello spettacolo: dal numero uno di Sinistra e libertà <hi rend="#b">Nichi Vendola</hi> al presidente dell’Idv <hi rend="#b">Antonio Di Pietro</hi> fino al premio Nobel <hi rend="#b">Dario Fo</hi>. Centinaia i cartelli sventolati contro il premier. In prima fila oltre a un pupazzo che raffigura Berlusconi chiuso in gabbia anche uno striscione sull’ex moglie Veronica Lario: “Veronica è libera… ora tocca a noi”.</p>
    <p><hi rend="#b">ROMA</hi> – Una folla oceanica ha invaso anche Piazza del Popolo. Tanti i cartelli sotto il palco: su uno si legge “Ex-cavaliere, qui!”. Su un altro “Ci ruba soldi cultura e dignità”. La piazza è dominata da un grande striscione firmato dalle Donne del Sud con scritto: “Non chiamatemi escort, sono una puttana. Non chiamatemi puttana, sono una schiava”.</p>
    <p><hi rend="#b">NAPOLI</hi> – Nessun simbolo di partito, una sola bandiera, il tricolore italiano e tantissima gente. Secondo gli organizzatori, al corteo del capoluogo campano hanno partecipato 100mila persone. Ad aprire il lungo serpentone che ha attraversato la città da piazza Matteotti a piazza Dante, lo striscione con il claim dell’iniziativa: “Se non ora quando?”. Molte donne indossavano una maglietta bianca con scritto “Mi riprendo il mio futuro”.<lb/> “Siamo 100mila, tutte non a disposizione di Berlusconi”, ha sottolineato dal palco <hi rend="#b">Elena Coccia</hi>, una delle organizzatrici. <hi rend="#b">Teresa Potenza</hi>, della Camera del lavoro di Napoli, ha osservato come l’iniziativa sia stata organizzata “dal niente, senza strumenti e senza nulla. Questo significa che c’e’ una forte voglia di dissenso”. Un’opinione condivisa anche da <hi rend="#b">Rosa Russo Jervolino</hi>, sindaco della città: “Napoli rispetta la sua medaglia d’oro della Resistenza e si schiera in favore della difesa della dignità del Parlamento, della magistratura e della dignità della donna”.</p>
    <p><hi rend="#b">TORINO </hi>– Piazza San Carlo, punto di partenza dei cortei, affollata come nelle manifestazioni storiche del primo maggio. I portici di via Roma impercorribili come non mai. La città è rimasta paralizzata per ore ore. Una fiumana di gente ha attraversato tutte le arterie principali del centro storico.”Siamo partiti in 50 mila – hanno gridato le donne torinesi – ora siamo diventati <hi rend="#b">100 mila</hi>“. Chi sfilava in corteo portava ombrelli colorati con su scritto lo slogan: “Per ripararci dal fango che viene gettato su noi donne”. “Una manifestazione gentile” urlavano dal palco di piazza Vittorio. Tanti gli striscioni con scritte come: “Donna è cultura”, “no alla <hi rend="#b">pornocrazia</hi>” e “io non mi arrendo”. In via Verdi, dove c’è la sede della Rai, alcuni dei manifestanti hanno voluto fare un appello “contro chi propone alle nuove generazioni guadagni facili attraverso l’offerta della bellezza al potente di turno”.</p>
    <p><hi rend="#b">VENEZIA</hi> – ”Berlusconi, tu ci Ruby la libertà”: è uno dei cento cartelli della manifestazioni per la dignità delle donne svoltasi oggi a Venezia. Campo Santa Margherita, uno dei più grandi della città lagunare, completamente pieno, autobus incolonnati sulla terraferma che hanno lasciato gente a terra. Novemila donne hanno partecipato al raduno antiberlusconiano secondo le organizzatrici (una quindicina di attiviste che hanno creato l’evento in modo trasversale), oltre quattromila invece le manifestanti per le forze dell’ordine. Dal palco, una studente ha letto una toccante e agguerrita ‘Lettera a Ruby’ che comincia con: “Preferiamo chiamarti Karima”, e l’appello contro “il modello di relazione tra donne e uomini ostentato da una delle massime cariche dello Stato”. Solidarietà inoltre è stata espressa per Nicoletta Zago, operaia che da tre giorni, su una torre di Marghera a 150 metri d’altezza, è in sciopero della fame per il posto di lavoro. Per circa tre ore sul palco si sono alternate attrici con scene teatrali esilaranti, grintosi cori vocali, poetesse e gruppi di donne che hanno letto i propri documenti sulla dignità femminile.</p>
    <p><hi rend="#b">BARI</hi> – Il corteo del capoluogo pugliese si è concluso con l’annunciato flash mob: alcune delle manifestanti hanno stracciato simbolicamente alcuni cartellini dei prezzi con il codice a barre al momento del loro arrivo nella gremita piazza del Ferrarese. La manifestazione, che ha visto la partecipazione di circa 10mila persone, è partita dalla centralissima piazza della Prefettura e ha sfilato pacificamente per le vie della città con striscioni e cartelli. “Chi governa deve dare il buon esempio e non chiedere il legittimo impedimento”, e ancora: “Indisponibile”.</p>
    <p><hi rend="#b">PALERMO</hi> – Sono circa diecimila le persone giunte in piazza Verdi a Palermo dietro lo striscione “Se non ora quando?”. Cori e slogan hanno accompagnato un corteo variopinto che è partito da piazza Croci e a cui hanno partecipato anche molti uomini e famiglie con bambini. Su un palco si stanno esibendo artisti locali e lo spettacolo durerà fino al primo pomeriggio. “Senza rendercene conto – hanno detto alcune delle partecipanti – abbiamo superato la soglia della decenza. Il modello di relazione tra donne e uomini, ostentato da una delle massime cariche dello Stato, incide profondamente negli stili di vita e nella cultura nazionale, legittimando comportamenti lesivi della dignità delle donne e delle istituzioni”.</p>
    <p><hi rend="#b">TRIESTE</hi> – Donne di tutte le età, ma anche molti uomini con tamburi, cartelli, fischietti e coperchi di pentole. Da piazza dell’Unità d’Italia, sotto la Prefettura, punto d’incontro della manifestazione, è partito un corteo spontaneo di circa tremila persone che si è diretto verso la vicina piazza della Borsa. Ad aprire il corteo uno striscione a fondo rosso e scritta bianca del ‘Coordinamento donne Trieste’. Molti i cartelli con scritte spiritose: “Donne sull’orlo di una crisi di disgusto”. Un manifestante ha invece issato un tricolore molto particolare: fatto con tre mutande, una bianca, una rossa e una verde “per un’Italia unita e per bene”. Ha preso parte all’evento anche la presidente della Provincia <hi rend="#b">Maria Teresa Bassa Poropat</hi>.</p>
    <p><hi rend="#b">PESARO</hi> – Quasi un migliaio di persone hanno partecipato dalle 11 di questa mattina alla mobilitazione organizzata dal comitato ‘Se non ora quando?’, nella centralissima piazza del Popolo. Più che una giornata di polemiche, è stata una grande festa e non solo al femminile: molte donne non impegnate politicamente e una larga rappresentanza maschile hanno partecipato in un clima tranquillo. Tanti i palloncini rosa. Diversi i cartelli, a significare la posizione delle donne pesaresi: “Siamo stufe di mantenere una classe dirigente venduta e comprata”, “Vogliamo dignità”, “Non sono una sua dipendente”. Preso d’assalto anche il gazebo all’interno del quale si raccoglievano le firme di protesta.</p>
    <p><hi rend="#b">IMPERIA</hi> – “Belen e Canalis, dal palcoscenico dell’Ariston lanciate un messaggio anche voi per sostenere diritti e dignità della donna”. Con queste parole <hi rend="#b">Alixi Patri</hi>, portavoce del coordinamento donne della Cgil, si è rivolta alle due showgirl che partaciperanno al Festival di Sanremo che si aprirà martedì prossimo. All’iniziativa della città ligure hanno preso parte oltre 700 donne, ma anche uomini appartenenti alle più svariate associazioni, partiti e sindacati – tra cui Cgil, Arci Guernica, Pd, Sel e Rifondazione. “Il nostro obiettivo – ha commentato Patri – è difendere la dignità e i diritti delle donne che non sono solo quelle rappresentate sui giornali e i mass media. In un momento di crisi economica, inoltre, la donna si conferma soggetto più debole”.</p>
    <p><hi rend="#b">CAGLIARI</hi> – In piazza Amendola, di fronte al porto turistico della città, si sono alternate donne comuni che hanno rivendicato il rispetto per il mondo femminile. Ad ascoltare gli interventi circa 4.000 persone. Tantissimi anche gli uomini e i ragazzi. In un lato della piazza è stata legata una fune cui sono stati appesi messaggi, poesie, frasi di donne famose (Virginia Woolf, Simone de Beauvoir, Hannah Arendt, Marguerite Yourcenar) ma anche delle partecipanti. Al posto delle bandiere di partito, le donne cagliaritane hanno portato in piazza un mazzetto di mimose o degli adesivi con scritto ‘Io per la dignità delle donne’.</p>
    <p><hi rend="#b">BRUXELLES</hi> – Anche la capitale d’Europa è scesa in piazza per riaffermare i diritti delle donne e per dimostrare l’indignazione verso il premier italiano travolto dal caso Ruby. Nella centralissima Place de la Bourse mille persone hanno manifestato al grido di “Se non ora quando?”. Tanti i cartelli: “Noi non siamo in vendita”, “Bandire Berlusconi dal Consiglio europeo”. Ma anche “Silvio enjoy bunga bunga in jail”. E ancora tanti slogan scanditi in coro, da “Basta plastica” a “Basta mafia e prostituzione, più rispetto per la Costituzione”. Un’iniziativa riuscita ben oltre le più rosee previsioni, hanno affermato soddisfatti gli organizzatori. In effetti davanti al palazzo della Borsa una folla di italiani così non si vedeva dalla vittoria ai mondiali di calcio del luglio 2006.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>