<doc sitename="Il Fatto Quotidiano" title="Berlusconi cancellato dalla rete con il DEberlusconiZER - Il Fatto Quotidiano" author="Guglielmo Invisi" date="2011-04-13" url="http://www.ilfattoquotidiano.it/2011/04/13/berlusconi-cancellato-dalla-rete-con-il-deberlusconizer/102584/" hostname="ilfattoquotidiano.it" description="Un gruppo di artisti e programmatori ha creato la soluzione per liberarci da Silvio Berlusconi, almeno virtualmente. Il DEberlusconiZER è un’applicazione che cancella le immagini e le parole che si riferiscono a Silvio Berlusconi e le sostituisce con altri contenuti. Basta andare sul sito www.de-zer.com per leggere giornali italiani e stranieri on-line o navigare qualsiasi …" categories="Tecnologia" tags="Silvio Berlusconi;Software" fingerprint="6a8abe9fdb3b65bd">
  <main>
    <head rend="h1">Berlusconi cancellato dalla rete <lb/> con il DEberlusconiZER</head>
    <p><ref target="http://www.ilfattoquotidiano.it/wp-content/uploads/2011/04/dezer_interna295X152.jpg"/>Un gruppo di artisti e programmatori ha creato la soluzione per liberarci da <graphic src="http://www.ilfattoquotidiano.it/wp-content/uploads/2011/04/dezer_interna295X152.jpg" title="dezer_interna295X152"/></p>
    <p><hi rend="#b">Silvio Berlusconi</hi>, almeno virtualmente. Il</p>
    <p><hi rend="#b">DEberlusconiZER</hi>è un’applicazione che cancella le immagini e le parole che si riferiscono a Silvio Berlusconi e le sostituisce con altri contenuti.</p>
    <p>Basta andare sul sito <ref target="http://www.de-zer.com/"> www.de-zer.com </ref>per leggere giornali italiani e stranieri on-line o navigare qualsiasi altro sito web, senza mai incontrare un’immagine o una parola direttamente riferita a B.</p>
    <p>Come spiega <hi rend="#b">Floriano La Polla</hi>, uno degli autori del progetto, “in un primo momento sostituiremo icone e parole direttamente riferite al premier con dei riquadri colorati”. Una scelta che, secondo le intenzioni dei “deberlusconizzatori”, mira a liberare l’immaginario degli internauti. “Il vuoto creato dal <hi rend="#b">DEberlusconiZER</hi> rappresenta uno spazio virtuale liberato da B, ma che molto presto sarà riempito con nuove idee e narrazioni.”</p>
    <p>In un secondo momento, il web deberlusconizzato diventerà sede di una mostra d’arte virtuale. Una serie di artisti, italiani e stranieri sono stati invitati dal critico d’arte <hi rend="#b">Domenico Quaranta </hi>a riflettere su Internet come contesto pubblico e a proporre con le loro opere un nuovo destino per gli spazi prima occupati dal presidente del Consiglio.</p>
    <p>Ogni settimana un artista diverso esporrà le proprie opere che gli utenti potranno ammirare navigando la rete col DEberlusconiZER. Hanno già aderito <hi rend="#b">Petra Cortright</hi>, <hi rend="#b">Filippo Minelli</hi>, <hi rend="#b">Aram Bartholl</hi>, <hi rend="#b">Claudia Rossini</hi>, <hi rend="#b">Les Liens Invisibles</hi>, <hi rend="#b">Alterazioni Video</hi>, <hi rend="#b">Jon Cohrs</hi>, <hi rend="#b">Paolo Cirio</hi>, <hi rend="#b">Maddalena Fragnito</hi> e <hi rend="#b">Ubermorgen</hi>.</p>
    <p>La prossima versione, ancora in cantiere, vedrà l’apertura del progetto a tutti gli utenti che potranno pubblicare le proprie parole e immagini perchè, ci dice uno dei creatori del software, “Il dibattito sulla manipolazione dell’informazione e’ molto importante in questo momento in Italia e porre i cittadini al centro di una potenziale pratica di censura o sostituzione puo’ arricchire questa discussione”.</p>
    <p>Domenico Quaranta però invita tutti a fare attenzione. “Il Deberlusconizer è un’arma complessa, e va usata con discrezione. E’ uno strumento di manipolazione del flusso informativo. La possibilità che sfrutta come tattica di resistenza può, se abusata, trasformarsi in qualcosa di molto diverso: uno strumento per cancellare ciò che non vogliamo vedere, per costruirci una realtà a nostro uso e consumo. Non cadete in questo errore: l’obiettivo deve essere, ancora e sempre, cambiare il mondo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>