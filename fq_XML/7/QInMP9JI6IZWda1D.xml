<doc sitename="Il Fatto Quotidiano" title="Il futurista Rossi: oggi l'unico bipolarismo possibile è con Berlusconi o contro Berlusconi - Il Fatto Quotidiano" author="Luigi Franco" date="2011-04-15" url="http://www.ilfattoquotidiano.it/2011/04/15/il-futurista-rossi-oggi-lunico-bipolarismo-possibile-e-con-berlusconi-o-contro-berlusconi/104787/" hostname="ilfattoquotidiano.it" description="“Stiamo vivendo una fase politica da fine regime”, dice Filippo Rossi, direttore de Il Futurista, il giornale on line di area finiana che a inizio maggio diventerà anche un settimanale in edicola. Per questo, secondo Rossi, vanno nella giusta direzione il senatore del Pdl Giuseppe Pisanu e il deputato del Pd Walter Veltroni che oggi …" categories="Politica" tags="Filippo Rossi;FLI;Latina;Silvio Berlusconi" fingerprint="6baa546c6d1b833d">
  <main>
    <head rend="h1">Il futurista Rossi: oggi l’unico bipolarismo <lb/> possibile è con Berlusconi o contro Berlusconi</head>
    <p>“Stiamo vivendo una fase politica da fine regime”, dice <hi rend="#b">Filippo Rossi</hi>, direttore de <hi rend="#i">Il Futurista</hi>, il giornale on line di area finiana che a inizio maggio diventerà anche un settimanale in edicola. Per questo, secondo Rossi, vanno nella giusta direzione il senatore del Pdl <hi rend="#b">Giuseppe Pisanu</hi> e il deputato del Pd <hi rend="#b">Walter Veltroni</hi> che oggi sul <hi rend="#i">Corriere della Sera</hi> hanno lanciato la proposta di un “governo di decantazione per riscrivere le regole”. Superare le differenze per il bene comune è l’idea. E a questo obiettivo aspira anche la lista “fascio-comunista” proposta da Antonio Pennacchi per le elezioni amministrative di Latina, dove Fli e centrosinistra potrebbero allearsi in funzione antiberlusconiana. “Nella lista ci sarà anche il mio nome – rivela Rossi -. Mi hanno chiesto disponibilità e ho accettato”.</p>
    <p><hi rend="#b">Direttore, la lettera sul Corriere e la lista Fli-Pennacchi sono due aspetti dello stesso fenomeno politico? </hi>“Sono finestre diverse che danno sullo stesso panorama, un’Italia che si è rotta le palle di Silvio Berlusconi. Della sua macchina del fango e del conflitto di interessi sfacciato”.</p>
    <p><hi rend="#b">Alleanze trasversali contro il Cavaliere. Ha ragione la finiana Giulia Bongiorno che oggi ha definito destra e sinistra categorie superate? </hi>“In periodi di fine regime come questo le categorie stabilizzanti tendono a saltare. Per il futuro del Paese bisogna andare al di là delle differenze tra destra e sinistra, laici e cattolici, liberisti e statalisti”.</p>
    <p><hi rend="#b">Tutti insieme contro il Cavaliere? </hi>“Oggi l’unico bipolarismo possibile è con Berlusconi o contro Berlusconi. Per decisione dello stesso Berlusconi, che si è posto fuori delle regole della politica con il suo atteggiamento anticostituzionale e barricadero”.</p>
    <p><hi rend="#b">Fli a Latina potrebbe allearsi col Pd. </hi>“Penso che Futuro e libertà non debba avere nulla a che fare con il Pdl berlusconiano. Affinità culturali tra Pdl e Fli non ce ne sono”.</p>
    <p><hi rend="#b">E i valori di destra? </hi>“Io sono di destra perché credo nel patriottismo, nel senso dello Stato, nel decoro, nella legalità. Chi sta con Berlusconi ha tradito questi valori. Per il Pdl ‘destra’ ormai è solo una parola priva di contenuti. C’è patriottismo in Berlusconi? E in Bossi? Ne vedo più dalle parti di Bersani”.</p>
    <p><hi rend="#b">Oggi Fabio Granata sul Fatto quotidiano ha parlato della possibilità che a Milano Fli appoggi il candidato del centrosinistra Giuliano Pisapia al secondo turno. </hi>“Lì la battaglia è contro il cuore del potere berlusconiano. L’opposizione ha il dovere di fare di tutto per scalfire quel potere”.</p>
    <p><hi rend="#b">Le esperienze locali possono essere riproposte a livello nazionale? </hi>“La lista di Latina è legata al territorio, non è ripetibile. Ma il suo spirito può essere ripetuto. E’ un laboratorio politico per provare a spogliarci delle nostre storie e delle nostre scorie per ragionare su ciò che è bene per il Paese”.</p>
    <p><hi rend="#b">Uno spirito analogo a quello della lettera di Pisanu e Veltroni. </hi>“Non si tratta di un grande inciucio, ma della volontà di mettersi attorno a un tavolo per trovare uno spirito costituente”.</p>
    <p><hi rend="#b">Avrà seguito la posizione di Pisanu nel Pdl? </hi>“Lo spero, ma non lo credo. E’ da mesi che lui è una nota stonata dentro al coro del ‘meno male che Silvio c’è’. Pisanu è espressione di una destra moderata che non ha nulla a che fare con i parlamentari con la bava alla bocca espressione del Cavaliere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>