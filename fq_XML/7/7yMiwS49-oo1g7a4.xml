<doc sitename="Il Fatto Quotidiano" title="Da Arcore a Sanremo, la carrieradella Papi-girl Cristina Ravot - Il Fatto Quotidiano" author="Elena Rosselli" date="2011-02-10" url="http://www.ilfattoquotidiano.it/2011/02/10/da-arcore-a-sanremo-la-carrieradella-papi-girl-cristina-ravot/91033/" hostname="ilfattoquotidiano.it" description="Le raccomandazioni di Silvio Berlusconi arrivano fino al Festival di Sanremo. Come racconta il quotidiano genovese Il Secolo XIX, il direttore artistico Gianmarco Mazzi e l’agente dei divi Lucio Presta, padri-padroni del Festival, inseriscono nel 2009 Cristina Ravot tra i “big” della kermesse ligure. Ma il direttore di Raiuno Fabrizio Del Noce si oppone: mettere tra i …" categories="Cronaca" tags="Festival di Sanremo;Lucio Presta;Mariano Apicella;Noemi Letizia;Silvio Berlusconi" fingerprint="2b8f1265708e6129">
  <main>
    <head rend="h1">Da Arcore a Sanremo, la carriera<lb/>della Papi-girl Cristina Ravot</head>
    <p><ref target="http://www.ilfattoquotidiano.it/wp-content/uploads/2011/02/ravot.jpg"/>Le raccomandazioni di <graphic src="http://www.ilfattoquotidiano.it/wp-content/uploads/2011/02/ravot.jpg" title="ravot"/></p>
    <p><hi rend="#b">Silvio Berlusconi</hi>arrivano fino al Festival di Sanremo. Come racconta il quotidiano genovese</p>
    <p><hi rend="#i">Il Secolo XIX</hi>, il direttore artistico</p>
    <p><hi rend="#b">Gianmarco Mazzi</hi>e l’agente dei divi</p>
    <p><hi rend="#b">Lucio Presta</hi>, padri-padroni del Festival, inseriscono nel 2009</p>
    <p><hi rend="#b">Cristina Ravot</hi>tra i “big” della kermesse ligure. Ma il direttore di Raiuno</p>
    <p><hi rend="#b">Fabrizio Del Noce si oppone</hi>: mettere tra i “big” l’accompagnatrice musicale di</p>
    <p><hi rend="#b">Mariano Apicella</hi>alle feste di Arcore, poteva insospettire più d’uno. Del Noce – scrive il quotidiano – paga cara la sua decisione e viene silurato dopo pochi mesi, mentre Mazzi e Presta sono sempre al loro posto. Ma se il premier non riesce a imporla al Festival di Sanremo, la ragazza comunque compare in diversi programmi, tra cui anche l’edizione 2008 del Festivalbar.</p>
    <p>Ma chi è<hi rend="#b"> Cristina Ravot</hi>? Recentemente indicata come una tra le possibili fidanzate del premier, Cristina ha 36 anni. Nata a Sassari, studia prima ragioneria, poi pianoforte al Conservatorio di Roma, sino ad approdare alla <hi rend="#i">Bossa Band</hi> di Sandro Deidda. Fisico da pin-up, voce melodiosa, Cristina partecipa a concerti e serate nella Capitale, ma la svolta arriva quando viene presentata a <hi rend="#b">Mariano Apicella</hi>. Dal menestrello al Cavaliere, il passo è breve e la donna si ritrova a cantare per Berlusconi a Villa Certosa. Parte da qui il rapporto tra la bella Cristina e il presidente del Consiglio che la chiama ad allietare anche le serate a Palazzo Grazioli ed Arcore. Un feeling non solo musicale, visto che la Ravot viene designata per un seggio a Bruxelles. La candidatura però sfuma: <hi rend="#b">Veronica Lario</hi>, allora ancora moglie di Berlusconi, stoppa le aspiranti deputate europee bollando le candidature come “ciarpame senza pudore”. Non sfuma però l’affetto del premier per la Ravot che “risarcisce” con partecipazioni a programmi targati sia Mediaset (<hi rend="#i">Buona Domenica</hi>) che Rai (<hi rend="#i">Ritratti musicali</hi>). “Sì, confermo, ho presentato io la cantante Cristina Ravot a Berlusconi – racconta Apicella ospite nell 2009 della trasmissione <hi rend="#i">KlausCondicio</hi> -. E allora? Che male c’e’? Vorrei anche precisare che questa cantante è brava e ha qualità, canta molto bene, fa questo da una vita, ha sempre fatto questo e non ci vedo nulla di strano”.</p>
    <p>La pianista-cantante Ravot partecipa anche alla “scuola di formazione del Pdl” proprio in vista del seggio a Bruxelles. Si tratta di un corso intensivo serale di tre giorni tutto compreso, una <hi rend="#i">full immersion</hi> con un corpo docente davvero eccezionale. Per ammaestrare le fanciulle – una ventina in tutto – sull’Europa e dintorni si sono mobilitati, oltre al Cavaliere, pezzi da novanta come <hi rend="#b">Mario Mauro</hi>, eurodeputato uscente e vicepresidente del Parlamento di Strasburgo, candidato (poi trombato) alla presidenza; due dei tre coordinatori del Pdl, <hi rend="#b">Denis Verdini</hi> e <hi rend="#b">Ignazio La Russa</hi> (assente invece Sandro Bondi); e due ministri, quello degli Esteri <hi rend="#b">Franco Frattini</hi> e quello della Funzione pubblica<hi rend="#b"> Renato Brunetta</hi>. Ma chi sono le scolarette? Oltre alle giovani deputate <hi rend="#b">Laura Ravetto</hi>,<hi rend="#b"> Gabriella Giammanco</hi>, <hi rend="#b">Annagrazia Calabria</hi>, <hi rend="#b">Beatrice Lorenzin</hi> e <hi rend="#b">Barbara Mannucci</hi>, ci sono <hi rend="#b">Barbara Matera</hi> (ex annunciatrice Rai) e <hi rend="#b">Angela Sozio</hi> (“la rossa” che partecipò al <hi rend="#i">Grande Fratello3</hi>, fotografata da <hi rend="#i">Oggi</hi> sulle ginocchia di Berlusconi a Villa Certosa nel 2007). E poi <hi rend="#b">Chiara Sgarbossa </hi>da Padova (ex Miss Veneto, ex meteorina del Tg4); <hi rend="#b">Susanna Petrone</hi> (valletta nel programma Mediaset <hi rend="#i">Guida al campionato</hi>, fotografata da <hi rend="#i">L’Espresso</hi> sulla barca di Papi nel 2008); <hi rend="#b">Elisa Alloro</hi> (trentatré anni, presentatrice tv e showgirl di Reggio Emilia, qualche trascorso anche a Mediaset, vista per tutti e tre i giorni in prima fila al congresso fondativo del Pdl, nota anche per il reality web<hi rend="#i"> Ciccio Cicc</hi>io in cui si mostrava in ogni momento della giornata, anche sotto la doccia); <hi rend="#b">Emanuela Romano</hi>, napoletana, presidentessa del comitato <hi rend="#i">Silvio ci manchi</hi> fondato nel 2006 da un’altra focosa partenopea, <hi rend="#b">Francesca Pascale,</hi> anche lei indicata tra le possibili fidanzate del premier; <hi rend="#b">Rachele Restivo</hi>, ex La7, già protagonista del programma di Italia1 <hi rend="#i">Passion: erotismo per le donne. </hi>Presenti al corso anche tre candidate non elette alle politiche del 2008: la romana <hi rend="#b">Ginevra Crescenzi</hi>, la milanese <hi rend="#b">Lara Comi</hi> (già coordinatrice regionale dei giovani forzisti lombardi) e l’avellinese <hi rend="#b">Antonia Ruggiero</hi> (proveniente dalla Nuova Dc di Gianfranco Rotondi). E ancora: <hi rend="#b">Adriana Verdirosi</hi> (pittrice e cantante, autrice di un 45 giri distribuito in Giappone col titolo <hi rend="#i">Sunny Day</hi>, fotografata senza veli su <hi rend="#i">Panorama</hi>); <hi rend="#b">Giovanna Del Giudice</hi> (anche lei assidua del congresso del Pdl); <hi rend="#b">Silvia Trevaini</hi> (milanese, ventidue anni, giornalista di Studio Aperto, nel 2005 ha partecipato alle finali regionali di Miss Muretto di Alassio; <hi rend="#b">Letizia Cioffi</hi>, <hi rend="#b">Albertina Carraro</hi> e – scrive <hi rend="#i">Libero</hi> – «una misteriosa signorina di cui si conosce il nome, <hi rend="#b">Giada</hi>, e la provenienza: Lituania». Pare si chiami <hi rend="#b">Martirosianaite</hi> e sia stata Miss Lituania nel 2008.</p>
    <p>In un’intervista a <hi rend="#i">La Stampa</hi> che Berlusconi rilascia il 4 gennaio 2009 dopo il <hi rend="#b">Noemi-Gate</hi>, il Cavaliere cerca di giustificare la candidatura di veline e showgirl al Parlamento europeo. Ricorre anche il nome di Cristina Ravot: “una professoressa di musica”, dice il premier. Una che “canta e che ha del talento”. Insomma, “l’unica che avevamo per la Sardegna, un candidato presentabile – si giustifica il Cavaliere – e mi dispiace proprio che alla fine sia rimasta fuori”. Il motivo di tante candidature femminili? Per Berlusconi è chiaro: “Perché le donne sono più serie: in Parlamento hanno il 98,8 per cento di presenze, al Parlamento europeo ci sono deputati che non vanno mai, che hanno meno del 30 per cento delle presenze”. Altro che veline e soubrette: “Nelle nostre liste ci sono fior di professori, manager e imprenditori”. E comunque sempre meglio dei “vecchi comunisti” candidati nel Partito democratico, dove ” il 90 per cento dei candidati sono funzionari di partito, molti ancora del vecchio Pci”. Dei poveri “ottantenni”, spiega Berlusconi che chiede al giornalista: “Ma se li immagina questi che vanno avanti e indietro con Bruxelles e Strasburgo, dove non c’è neppure un volo di linea?”. L’accusa di candidare delle incapaci fa arrabbiare il premier: “Mi dicono che candido le veline e questo mi indigna (…). Sono andato fuori dai gangheri, indignato per la falsità delle veline e della minorenne (<hi rend="#b">Noemi Letizia</hi>, <hi rend="#i">ndr</hi>), le insinuazioni su una mia frequentazione con una diciassettenne non si possono leggere. E poi come si può pensare che uno vada a casa di una famiglia se c’è qualcosa di sordido dietro, ma pensano che io sia pazzo?». Già, come osano?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>