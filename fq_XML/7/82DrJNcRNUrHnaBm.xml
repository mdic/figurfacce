<doc sitename="Il Fatto Quotidiano" title="Stato pubico - Il Fatto Quotidiano" author="RQuotidiano" date="2011-01-30" url="http://www.ilfattoquotidiano.it/2011/01/30/in-un-paese-ideale-nicole-minnie-minetti/89234/" hostname="ilfattoquotidiano.it" description="In un Paese ideale, Nicole Minnie Minetti sarebbe Premier e non il diletto di un vecchietto malato di priapismo. Ottime capacità organizzative, spigliata e spavalda, avviata carriera politica e, in cuore, il sogno di diventare moglie e mamma, come nelle più consuete mitologie democristiane, quindi approvata dal Vaticano. Classe 1985, la sua età costituirebbe già …" categories="Misfatto" tags="Bunga Bunga;Mara Carfagna;Mariastella Gelmini;Nicole Minetti;Silvio Berlusconi" fingerprint="bca1e41f412248f5">
  <main>
    <head rend="h1">Stato pubico</head>
    <p>In un Paese ideale, <hi rend="#b">Nicole Minnie Minetti</hi> sarebbe Premier e non il diletto di un vecchietto malato di priapismo. Ottime capacità organizzative, spigliata e spavalda, avviata carriera politica e, in cuore, il sogno di diventare moglie e mamma, come nelle più consuete mitologie democristiane, quindi approvata dal Vaticano. Classe 1985, la sua età costituirebbe già una novità, imponendo la giovane figura in un paesaggio frastagliato di canuti e moribondi anziani.</p>
    <p>Sarebbe, inoltre, l’evoluzione di<hi rend="#b"> B</hi>: lui si è fatto da solo, mentre lei si è rifatta più volte. <hi rend="#b">Ruby Rubacuori</hi> ministro del Tesoro: abile a contrattare, possiede un talento naturale per il furto. Alla Sanità <hi rend="#b">Roberta Bonasia</hi>, avvezza alla divisa da infermiera, potrebbe addirittura lanciare una linea d’abbigliamento per sovvenzionare gli ospedali in fallimento. Ai ministeri dell’Istruzione e delle Pari Opportunità, confermate <hi rend="#b">Gelmini</hi> e <hi rend="#b">Carfagna</hi>, già collaudate e quindi in grado di istruire le nuove leve al gravoso compito. Grazia e Giustizia alle gemelle <hi rend="#b">De Vivo</hi>, così si dividono le fatiche. <hi rend="#b">Marysthell Polanco</hi> agli Esteri, perché giovane, bella e abbronzata, adatta quindi allo scambio interculturale. Agli Interni <hi rend="#b">Noemi Letizia</hi>, italiana verace, patriottica, una solida famiglia alle spalle.</p>
    <p>I Beni Culturali a <hi rend="#b">Patrizia D’Addario</hi> perché scrive libri. <hi rend="#b">Giorgia Meloni</hi> si è invece dimostrata oltremodo emancipata, pare abbia detto di no qualche volta, quindi il suo ministero passa nelle mani dell’esotica <hi rend="#b">Iris Berardi</hi>, appena maggiorenne, indi perfetta per le politiche giovanili. Per non perdere, poi, il lavoro avviato da <hi rend="#b">Giorgio Napolitano</hi> bisognerebbe affidare la Presidenza della Repubblica alla fidanzata di Berlusconi: invisibile, discreta, molto silenziosa.</p>
    <p>di <hi rend="#b">Melissa P.</hi></p>
    <p>da <hi rend="#i">il Fatto Quotidiano</hi> del 30 gennaio 2011</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>