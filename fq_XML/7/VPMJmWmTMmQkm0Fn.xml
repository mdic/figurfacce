<doc sitename="Il Fatto Quotidiano" title="Caso Ruby, Fini: &quot;L'Aula deve pronunciarsi su conflitto attribuzione&quot; - Il Fatto Quotidiano" author="RQuotidiano" date="2011-03-30" url="http://www.ilfattoquotidiano.it/2011/03/30/caso-ruby-fini-laula-deve-pronunciarsi-su-conflitto-attribuzione/100981/" hostname="ilfattoquotidiano.it" description="Sarà l’assemblea della Camera dei deputati a deliberare direttamente sulla richiesta, avanzata dai capigruppo della maggioranza di elevare conflitto di attribuzione sul caso Ruby. Il voto in aula è stato fissato per il prossimo cinque aprile alle 15 e 30. Si è concluso infatti con un voto di parità l’ufficio di presidenza convocato da Gianfranco …" categories="Giustizia" tags="Gianfranco Fini;Ilda Boccassini;Milano;Prostituzione;Ruby;Silvio Berlusconi" fingerprint="6fd94eb36187913b">
  <main>
    <head rend="h1">Caso Ruby, Fini: “L’Aula deve <lb/> pronunciarsi su conflitto attribuzione”</head>
    <p><ref target="http://www.ilfattoquotidiano.it/wp-content/uploads/2011/03/fini-berlusconi1.jpg"/>Sarà l’assemblea della Camera dei deputati a deliberare direttamente sulla richiesta, avanzata dai capigruppo della maggioranza di elevare conflitto di attribuzione sul caso Ruby. Il voto in aula è stato fissato per il prossimo cinque aprile alle 15 e 30.<graphic src="http://www.ilfattoquotidiano.it/wp-content/uploads/2011/03/fini-berlusconi1.jpg" title="fini-berlusconi_interna"/></p>
    <p>Si è concluso infatti con un voto di parità l’ufficio di presidenza convocato da Gianfranco Fini. Il presidente della Camera ha deciso di non partecipare alla votazione ed i numeri dei componenti di maggioranza e di opposizione sono diventati 9 a 9 per l’assenza di Angelo Lombardo dell’Mpa, che avrebbe portato a 10 gli esponenti dell’opposizione. Se ci fosse stata l’approvazione a maggioranza dell’ufficio di presidenza, su questa si sarebbe dovuta in ogni caso pronunciare l’aula.</p>
    <p>Se invece fosse prevalso nello stesso organismo un orientamento contrario e fosse passata la decisione di non sollevare il conflitto in questione, il quesito che sarebbe stato posto ai deputati sarebbe stato rovesciato: “Volete non elevare conflitto di attribuzione?”.</p>
    <p>Al di là della procedura, in ogni caso il presidente della Camera aveva già espresso il suo parere: ”Quali che siano le conclusioni cui perverrà l’Ufficio di Presidenza, l’Assemblea deve essere comunque chiamata a pronunciarsi sulla questione secondo le modalità procedurali che la prassi ha consolidato a riguardo”.</p>
    <p>Quale che sia il risultato in aula – e appare scontato il sì alla sollevazione del conflitto di attribuzione – il processo a carico del premier Silvio Berlusconi non si fermerà. Qualora, infatti, la Camera ritenesse di sollevare il conflitto di fronte alla Consulta, ritenendo il reato di concussione contestato al premier (che è accusato anche di prostituzione minorile) di competenza ministeriale, la Corte dovrebbe prima esprimersi sull’ammissibilità del conflitto. E solo qualora il quesito fosse ammesso la Corte entrerebbe nel merito della decisione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>