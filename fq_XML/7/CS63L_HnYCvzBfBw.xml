<doc sitename="Il Fatto Quotidiano" title="Processo Mediaset, ad accogliere Berlusconi solo 200 persone - Il Fatto Quotidiano" author="RQuotidiano" date="2011-04-11" url="http://www.ilfattoquotidiano.it/2011/04/11/processo-mediaset-ad-accogliere-berlusconi-solo-200-persone/103616/" hostname="ilfattoquotidiano.it" description="Se quella di stamattina doveva essere la prova generale della capacità di mobilitazione del Pdl, il tentativo è da considerare decisamente fallito. Duecento persone, duecentocinquanta a stare larghi hanno accolto l’arrivo e l’uscita del presidente del Consiglio all’ingresso del Tribunale di Milano. Rumorose, certo, armate di cartelli e slogan, gridati all’indirizzo dei magistrati così come …" categories="Cronaca" tags="Daniela Santanchè;Diritti TV;Mario Mantovani;Mediaset;Mediatrade;Silvio Berlusconi" fingerprint="ff2823bcfda10037">
  <main>
    <head rend="h1">Processo Mediaset, ad accogliere Berlusconi solo 200 persone</head>
    <p><ref target="http://www.ilfattoquotidiano.it/wp-content/uploads/2011/04/lettera_circoli.png"/>Se quella di stamattina doveva essere la prova generale della capacità di mobilitazione del <graphic src="http://www.ilfattoquotidiano.it/wp-content/uploads/2011/04/lettera_circoli.png" title="lettera_circoli"/></p>
    <p><hi rend="#b">Pdl</hi>, il tentativo è da considerare decisamente fallito. Duecento persone, duecentocinquanta a stare larghi hanno accolto l’arrivo e l’uscita del</p>
    <p><hi rend="#b">presidente del Consiglio</hi>all’ingresso del</p>
    <p><hi rend="#b">Tribunale di Milano</hi>. Rumorose, certo, armate di cartelli e slogan, gridati all’indirizzo dei magistrati così come del personale del tribunale: “Andate a lavorare”, “comunisti di m….”, così si sono sentiti dire alcuni dipendenti che si erano affacciati dalla finestra. A questi si sono aggiunti anche insulti al pm Ilda Boccassini: “Boccassini guardona” e “Boccassini dicci come mai i criminali non li processi”.</p>
    <p>Folklore a parte, la prova da Caimano è stata decisamente un flop. Soprattutto se si considerano i numeri esibiti sulla carta dalla macchina berlusconiana. I circoli della Libertà, organizzatori della claque, sono ufficialmente alcune migliaia, almeno a sentire le dichiarazioni roboanti degli ultimi anni esibite dal ministro del Turismo Michela <hi rend="#b">Brambilla</hi>, che dei Circoli e dei Promotori è la presidente e la principale sostenitrice.</p>
    <p>Eppure, a parte i sempre presenti <hi rend="#b">Santanchè e Mantovani</hi>, davanti al tribunale di Milano sono arrivati giusto 5 o 6 pullman. Dal primo, arrivato questa mattina da Piacenza prima dell’inizio dell’udienza sono scese una ventina di persone. E il risultato complessivo è rimasto ben lontano dalle mille persone annunciate ieri a mezzo stampa dal coordinatore lombardo <hi rend="#b">Mario Mantovani</hi>: “Abbiamo avvertito la gente e soprattutto abbiamo inviato email a tutti i coordinatori provinciali della Lombardia chiedendo la loro partecipazione. Mi hanno chiamato anche da Ravenna dieci signore chiedendomi se potevano venire”, chiosa il coordinatore al <hi rend="#i">Corriere della Sera, </hi>“ci aspettiamo un migliaio di persone”.</p>
    <p>Eppure, il testo della mail inviata ai sostenitori dei Circoli non lasciava spazio ai ripensamenti. Anzi, era una vera e propria convocazione a nome del partito:</p>
    <p>
      <hi rend="#i">Caro Amico,</hi>
    </p>
    <p>
      <hi rend="#i">lunedi’ 11 aprile, il presidente Silvio Berlusconi sarà in tribunale a Milano per un’udienza del processo Mediatrade.</hi>
    </p>
    <p>
      <hi rend="#i">Si tratta dell’ennesimo processo avviato contro di lui in questi 17 anni: una persecuzione giudiziaria senza precedenti, ad opera di settori fortemente politicizzati della magistratura, che ha il solo scopo di mettere fuori gioco il presidente del Consiglio scelto dagli italiani.</hi>
    </p>
    <p>
      <hi rend="#i">Dobbiamo impegnarci, come ci ha chiesto il presidente stesso nel suo ultimo audiomessaggio, per far conoscere a tutti la verità sui processi in corso e spiegare agli italiani il tentativo di sovvertire il voto popolare che viene messo in atto. Ecco perché abbiamo deciso di mobilitarci e di ritrovarci lunedì 11 aprile, alle ore 9.00, davanti al Palazzo di Giustizia: vogliamo salutare il nostro presidente e dimostrargli che noi siamo dalla sua parte, dalla parte della ragione.</hi>
    </p>
    <p>
      <hi rend="#i">Certi che non mancherai di cogliere il significato e l’importanza di questo appuntamento, contiamo sulla tua partecipazione e ti chiediamo di estendere l’invito ad amici e conoscenti.</hi>
    </p>
    <p>
      <hi rend="#i">Un caro saluto, lo staff dei Circoli della Libertà</hi>
    </p>
    <p>E invece anche il palco, inizialmente allestito su un camion per ospitare – presumibilmente – l’intervento di Berlusconi, così come è arrivato se ne è andato. E il premier si è limitato a poche parole pronunciate da un microfono, a favore di telecamere. Per il pubblico delle grandi occasioni ci saranno sicuramente altre occasioni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>