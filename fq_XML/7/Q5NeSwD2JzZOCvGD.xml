<doc sitename="Il Fatto Quotidiano" title="Per i legali del premier &quot;tutto assolutamente infondato&quot; - Il Fatto Quotidiano" author="RQuotidiano" date="2010-10-27" url="http://www.ilfattoquotidiano.it/2010/10/27/per-i-legali-del-premier-tutto-assolutamente-infondato/73922/" hostname="ilfattoquotidiano.it" description="”Le notizie apparse anche quest’oggi su il Fatto Quotidiano e su alcuni quotidiani in relazione ad asserite dichiarazioni rese da tale Ruby in merito a episodi che sarebbero accaduti presso l’abitazione del presidente Berlusconi, sono assolutamente infondate”. Lo dichiarano gli avvocati Piero Longo e Niccolò Ghedini, legali di Silvio Berlusconi. “La stessa Procura di Milano …" categories="Fatti quotidiani" tags="Niccolò Ghedini;Silvio Berlusconi" fingerprint="2ca6ce1be0cac2f8">
  <main>
    <div>
      <p>Riva del Garda, 6 mag. (Adnkronos) - “I distretti a energia positiva sono una delle possibili risposte, nel prossimo futuro, per attivare i processi di transizione urbana verso la neutralità climatica. Con il termine ‘distretti a energia positiva’ si fa riferimento a parti fisiche della città che, accomunate da una condivisione di rete elettrica o termica, generano più energia rinnovabile di quanta ne impieghino in consumo. Questo significa essere positivi. Il bilancio di positività, tendenzialmente, può essere calcolato su base annuale o su base mensile”. Così Paola Clerici Maestosi, ricercatore senior di Enea, nel suo intervento al panel ‘Fonti energetiche e decarbonizzazione: nuove frontiere’ all’edizione 2025 di Rebuild, la due giorni in svolgimento al Centro Congressi Riva del Garda (TN) il 6 e 7 maggio e dedicata all’edilizia sostenibile e, più in generale, al futuro del comparto delle costruzioni, in cui le nuove tecnologie digitali saranno sempre più protagoniste. </p>
      <p>Tema centrale dell’undicesima edizione della kermesse, intitolata “Connect minds, enable innovation - Condividere le intelligenze per abilitare l'innovazione”, le connessioni tra persone, competenze e tecnologie a 360°. “Ovviamente sono un obiettivo di lungo raggio perché hanno una complessità elevata. Non si tratta di una complessità strettamente tecnologica - prosegue Clerici Maestosi - ormai le tecnologie di produzione di rinnovabili sono moltissime e consentono anche una flessibilità tra la produzione di rinnovabili in locale e l'immissione in rete”. </p>
      <p>“Dal mio punto di vista, lavorando sui distretti di energia positiva nell'ambito della Driving Urban Transition Partnership e sulla definizione di questo concetto che verrà presto normato dalla UNI - Ente Italiano di Normazione, la problematica principale risiede nella capacità organizzativa delle strutture preposte alla definizione delle strategie comunali, che devono decidere di investire e ragionare in termini di distretto a livello urbano - aggiunge - Un distretto che può essere contiguo sia fisicamente che virtualmente, ovvero edifici connessi non perché vicini, ma perché connessi da una rete. È possibile farlo aggregando tutta una serie di soluzioni già presenti sul territorio”.</p>
      <p>“Non c'è un'unica soluzione di distretto di energia positiva, dipende dalle risorse che sono sul territorio, così come dagli stakeholder di sistema, privati e pubblici, che sono disposti ad investire sul distretto energetico - conclude - Probabilmente sarà una delle possibili soluzioni del futuro. Non ci saranno moltissimi distretti in Italia, ma quelli che ci saranno potrebbero ragionevolmente diventare o neutri o positivi, cioè produrre più energia rinnovabile di quanta ne consumeranno”.</p>
    </div>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>