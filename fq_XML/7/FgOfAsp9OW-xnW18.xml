<doc sitename="Il Fatto Quotidiano" title="Milano, Lega: &quot;Pdl riconosca errori Moratti e non parli più di tribunali e Brigate Rosse&quot; - Il Fatto Quotidiano" author="RQuotidiano" date="2011-04-27" url="http://www.ilfattoquotidiano.it/2011/04/27/milano-lega-pdl-riconosca-errori-moratti-e-non-parli-piu-di-tribunali/107358/" hostname="ilfattoquotidiano.it" description="Sono due gli impegni che la Lega Nord chiede al Pdl a Milano: ammettere gli errori della prima giunta Moratti e venire nel capoluogo lombardo per parlare della città e non di tribunali o brigate rosse. Il Carroccio boccia la linea finora adottata da Silvio Berlusconi per sostenere la candidatura di Letizia Moratti. Del resto …" categories="Politica" tags="Elezioni 2011;Lega;Letizia Moratti;Matteo Salvini;Roberto Maroni;Silvio Berlusconi;Umberto Bossi" fingerprint="b18825bc69b9403c">
  <main>
    <head rend="h1">Milano, Lega: “Pdl riconosca errori Moratti <lb/>e non parli più di tribunali e Brigate Rosse”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110215-143018_mi150211cro_0020.jpg">
        <graphic decoding="async" class="size-full wp-image-107381" title="salvini_int" src="http://www.ilfattoquotidiano.it/wp-content/uploads/2011/04/small_110215-143018_mi150211cro_0020.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110215-143018_mi150211cro_0020.jpg" title="salvini_int"/>
    <p>Sono due gli impegni che la Lega Nord chiede al Pdl a Milano: ammettere gli errori della prima giunta Moratti e venire nel capoluogo lombardo per parlare della città e non di tribunali o brigate rosse. Il Carroccio boccia la linea finora adottata da <hi rend="#b">Silvio Berlusconi</hi> per sostenere la candidatura di <hi rend="#b">Letizia Moratti</hi>. Del resto era stato lo stesso <hi rend="#b">Umberto Bossi</hi> ad ammettere di non voler partecipare alle manifestazioni elettorali perché il premier parla sempre di giustizia e attacca la magistratura. Oggi a ribadire i paletti all’alleato governativo è <hi rend="#b">Matteo Salvini</hi>, eurodeputato leghista e candidato alle comunali, durante la presentazione della festa nazionale del Movimento giovani padani della Lombardia.</p>
    <p>“L’unico impegno che chiediamo agli amici del Pdl è riconoscere gli errori del primo mandato di Letizia Moratti, come l’assenza dalla città per un certo periodo e poca attenzione per le piccole cose e noi ci proponiamo di correggerli”. A questo l’europarlamentare aggiunge la richiesta che “chi viene a Milano per la campagna elettorale, parli di Milano non di tribunali o br”. Detto ancora più chiaramente “il centrodestra non usi Milano per battaglie politiche che poco hanno a che fare con Baggio o Quarto Oggiaro” ha detto spiegando, anche alla luce dello scontro sulla Libia, di non pensare che “le tensioni nazionali si percuoteranno a livello locale”.</p>
    <p>Domani si apre la prima festa nazionale dei giovani Padani. Alle 20.30, nel primo giorno di festa al Castello Sforzesco, interverrà il ministro dell’Interno <hi rend="#b">Roberto Maroni</hi>, che alle 18 inaugurerà la sede della Lega in via Jacopino da Tradate nella zona nord della città. Venerdì alle 21 toccherà al ministro delle Riforme <hi rend="#b">Umberto Bossi</hi>, mentre sabato, nel pomeriggio si svolgerà un convegno su una Bandiera per la Lombardia con Renzo Bossi e alle 21, sarà la volta del ministro della Semplificazione <hi rend="#b">Roberto Calderoli</hi>. Il sindaco di Milano, Letizia Moratti, che è “invitata e benvenuta” hanno sottolineato gli organizzatori, parteciperà venerdì sera, insieme a Bossi.</p>
    <p>“Questa – ha spiegato l’europarlamentare Matteo Salvini – è una risposta ai burloni che dicono che la Lega non si impegna nella campagna elettorale per le comunali. Vogliamo vedere chi porta tutti i ministri e i consiglieri regionali a Milano per parlare di Milano e non di aria fritta”. La festa con quattro concerti, 600 mq riservati alla ristorazione (rigorosamente lombarda) e 400 per dibattiti e musica “sarà un modo di divertirsi – ha aggiunto – diverso dallo sballo di <hi rend="#b">Pisapia</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>