<doc sitename="Il Fatto Quotidiano" title="Berlusconi si è dimesso Festa in piazza Maggiore a Bologna (il video) - Il Fatto Quotidiano" author="Giulia Zaccariello" date="2011-11-12" url="http://www.ilfattoquotidiano.it/2011/11/12/berlusconi-dimette-festa-piazza-maggiore/170351/" hostname="ilfattoquotidiano.it" description="Un conto alla rovescia in Piazza Maggiore, con lo spumante pronto e la bandiera arrotolata. Un centinaio di bolognesi ha aspettato" categories="Emilia Romagna" tags="Bologna;Luca Rizzo Nervo;Maurizio Cevenini;PD;Piazza Maggiore;Raffaele Donini;Sergio Lo Giudice;Silvio Berlusconi" fingerprint="aedb2a7cf127e498">
  <main>
    <head rend="h1">Berlusconi si è dimesso <lb/> Festa in piazza Maggiore a Bologna (il video)</head>
    <p><ref target="http://www.ilfattoquotidiano.it/wp-content/uploads/2011/11/festa_er.jpg"/>Un conto alla rovescia in <graphic src="http://www.ilfattoquotidiano.it/wp-content/uploads/2011/11/festa_er.jpg" title="festa_er"/></p>
    <p><hi rend="#b">Piazza Maggiore</hi>, con lo spumante pronto e la bandiera arrotolata. Un centinaio di bolognesi ha aspettato così le dimissioni del premier</p>
    <p><hi rend="#b">Silvio Berlusconi</hi>. Radunato nel cuore della città, ai piedi del Nettuno, nonostante il freddo.</p>
    <p>Grazie a un tam tam su internet, sono state decine le persone che hanno risposto all’invito a un festeggiamento collettivo, dandosi appuntamento in centro almeno un’ora prima dell’annuncio ufficiale. Armate di cellulari connessi a internet, hanno seguito minuto per minuto le mosse di Roma, e al momento decisivo si sono lasciati andare all’entusiasmo: cori da stadio, brindisi, urla, applausi e addirittura qualche lacrima di gioia.</p>
    <p>Iscritti e militanti del Partito Democratico, ma anche tanti cittadini comuni: studenti (italiani ed Erasmus spagnoli e sudamericani), famiglie, giovani coppie nate e cresciute all’ombra del berlusconismo. Tutti col sorriso stampato in faccia. “Abbiamo immaginato questo momento centinaia di volte. Oramai eravamo rassegnati”. Hanno aspettato l’addio con gli occhi incollati ai tablet e ai display dei cellulari, al grido di “Dimissioni! Dimissioni!”, in un clima da ultimo dell’anno. Quando è arrivata la notizia la piazza è esplosa. Qualcuno ha intonato Bella Ciao, altri l’inno nazionale, altri ancora hanno sventolato le bandiere italiane: “Ora ci riprendiamo il Paese. È un’altra liberazione, il nostro 25 aprile”. Per tutti l’essenziale è che Berlusconi se ne vada al più presto. “Non importa quello che succede dopo, elezioni anticipate o governo tecnico è lo stesso basta che non si sia più lui”.</p>
    <graphic src="https://img.youtube.com/vi/evmJ4zTZjwA/maxresdefault.jpg"/>
    <p>In piazza è passato anche il segretario provinciale del Pd <hi rend="#b">Raffaele Donini</hi>, che nel pomeriggio, con un annuncio su Facebook, aveva invitato la cittadinanza a festeggiare per le strade. “Questa è una testimonianza spontanea ma significativa – ha detto il leader dei democratici bolognesi – Oggi si chiude una lunga notte per la democrazia italiana, un periodo doloroso per le famiglie e per le imprese. Ora è arrivato il momento di ridare fiducia al nostro Paese”. Con lui anche i consiglieri Pd <hi rend="#b">Maurizio Cevenini, Sergio Lo Giudice, e l’assessore Luca Rizzo Nervo</hi>.</p>
    <p>
      <hi rend="#b">il video è di David Marceddu</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>