<doc sitename="Il Fatto Quotidiano" title="Giustizia, blitz sulla bozza di riforma Alfano Anm ribatte: &quot;Non ci faremo intimidire&quot; - Il Fatto Quotidiano" author="RQuotidiano" date="2011-02-18" url="http://www.ilfattoquotidiano.it/2011/02/18/giustizia-blitz-sulla-bozza-di-riforma-alfano-anm-ribatte-iniziative-punitive-non-ci-faremo-intimidire/92866/" hostname="ilfattoquotidiano.it" description="“E’ un copione già visto: ogni volta che emergono vicende giudiziarie che coinvolgono il premier, prima arrivano insulti, poi seguono iniziative legislative punitive per i magistrati. Noi non ci faremo intimidire e continueremo ad applicare la legge con serenità, imparzialità e in maniera eguale per tutti e a spiegare quali sono le riforme di cui …" categories="Giustizia" tags="Angelino Alfano;Anm;Giustizia;Luca Palamara;Magistratura;Silvio Berlusconi" fingerprint="edc82490690728ff">
  <main>
    <head rend="h1">Giustizia, blitz sulla bozza di riforma Alfano <lb/>Anm ribatte: “Non ci faremo intimidire”</head>
    <p>“E’ un copione già visto: ogni volta che emergono vicende giudiziarie che coinvolgono il premier, prima arrivano insulti, poi seguono iniziative legislative punitive per i magistrati. Noi non ci faremo intimidire e continueremo ad applicare la legge con serenità, imparzialità e in maniera eguale per tutti e a spiegare quali sono le riforme di cui la giustizia ha bisogno davvero”. Così il presidente dell’Anm, <hi rend="#b">Luca Palamara</hi>, interpellato sulla relazione presentata ieri mattina in Consiglio dei ministri dal guardasigilli Angelino Alfano sul ddl contente la riforma costituzionale della Giustizia. “Ciò che più preoccupa in questa fase -prosegue Palamara- sono le posizioni di ministri in carica, Istruzione, addirittura Esteri e persino Giustizia, che partecipano senza alcuna remora, che pure sarebbe doverosa per la carica istituzionale ricoperta, alla sistematica aggressione nei confronti dei magistrati”.</p>
    <p>Ieri mattina, con un blitz in Consiglio dei ministri è stata approvata a unanimità la bozza, già pronta da novembre, presentata dal guardasigilli <hi rend="#b">Angelino Alfano</hi>. Subito dopo è stato convocato un Cdm straordinario per l’approvazione definitiva della riforma. Il testo prevede un ddl costituzionale per separare le carriere di giudici e pm, per dividere in due il Csm e per dare più poteri al ministro della Giustizia. Il governo intende procedere anche con un ddl sulla responsabilità civile dei magistrati e potrebbero aggiungersi anche misure sulle intercettazioni per via ordinaria. La bozza di riforma contenuta in tre fogli di schede riassuntive che il Guardasigilli Angelino Alfano aveva sottoposto all’attenzione del Quirinale lo scorso novembre aveva ricevuto un altolà dai finiani che, per bocca della presidente della Commissione Giustizia, Giulia Bongiorno, contestavano la prevista maggioranza laica del Csm, l’attribuzione di maggiori poteri al ministro della Giustizia, l’ipotesi di una polizia giudiziaria più autonoma dal pubblico ministero. La trattativa si era interrotta in contemporanea con lo strappo politico tra Pdl e Fli. Ora il governo potrebbe decidere di andare avanti lo stesso. In tal caso, con un ddl costituzionale sarà previsto che i giudici saranno indipendenti da ogni potere e soggetti solo alla legge, mentre i pm potrebbero diventare un “ufficio” organizzato secondo le norme sull’ordinamento e con la facoltà di esercitare l’azione penale secondo priorità stabilite dalla legge. E ancora: l’uso della polizia giudiziaria non avverrà più indiscriminatamente ma “secondo modalità stabilite dalla legge”; verranno creati due Csm, uno dei giudici e l’altro dei pm mentre un organismo ad hoc (una sorta di alta corte di disciplina) vaglierà i procedimenti disciplinari di tutte le ‘toghè. Nelle originarie bozze, inoltre, era prevista l’inappellabilità delle sentenze di assoluzione in primo grado e l’attribuzione al ministro della Giustizia di maggiori poteri, incluso quello di partecipare alle riunioni dei Csm senza diritto di voto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>