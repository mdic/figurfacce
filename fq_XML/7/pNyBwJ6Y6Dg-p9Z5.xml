<doc sitename="Il Fatto Quotidiano" title="Presentato Goodbye mama: “Berlusconi? È una garanzia”. Per un film orrido - Il Fatto Quotidiano" author="Federico Pontiggia" date="2011-04-03" url="http://www.ilfattoquotidiano.it/2011/04/03/%e2%80%9cb-e-una-garanzia%e2%80%9dper-un-film-orrido/101858/" hostname="ilfattoquotidiano.it" description="Bianeva Boneva Dragomira, in arte Michelle Bonev, è una donna “sorpresa”, tre volte “sorpresa”. “Sorpresa” per la presentazione in pompa magna alla Mostra di Venezia di Goodbye Mama il 3 settembre: “Ci hanno avvisati solo 10 giorni prima, e non eravamo preparati: con Palazzi, per alberghi, motoscafi e il resto abbiamo pagato due-tre volte di …" categories="Cultura" tags="Michelle Dragomira Bonev;Rai Cinema;Sandro Bondi;Silvio Berlusconi" fingerprint="ea8a3e8a5df2688d">
  <main>
    <p>
      <ref target="http://www.ilfattoquotidiano.it/wp-content/uploads/2011/04/goodbye-mama-trailer-italiano_23542820_300x169.jpg">
        <graphic decoding="async" class="size-full wp-image-102029" title="goodbye-mama_interna" src="http://www.ilfattoquotidiano.it/wp-content/uploads/2011/04/goodbye-mama-trailer-italiano_23542820_300x169.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/goodbye-mama-trailer-italiano_23542820_300x169.jpg" title="goodbye-mama_interna"/>
    <p>Bianeva Boneva Dragomira, in arte <hi rend="#b">Michelle Bonev</hi>, è una donna “sorpresa”, tre volte “sorpresa”. “Sorpresa” per la presentazione in pompa magna alla Mostra di Venezia di Goodbye Mama il 3 settembre: “Ci hanno avvisati solo 10 giorni prima, e non eravamo preparati: con Palazzi, per alberghi, motoscafi e il resto abbiamo pagato due-tre volte di più”. Tenete a mente: “330mila euro”, scuciti dalla Romantica Entertainment Srl: “Abbiamo sostenuto tutte le spese: ho le fatture”, rivendica Dragomira. Che davvero può tutto: con un solo colpo di telefono, al Lido trovò il red carpet spianato.</p>
    <p>“Sorpresa” perché, attraverso l’attuale ministro dell’Agricultura Galan, <hi rend="#b">Berlusconi</hi> le fece pervenire in Sala Pasinetti il suo “caloroso abbraccio”: “Positivamente sorpresa, ma è una coproduzione importante, che dopo 20 anni riporta il cinema bulgaro in Italia: anche Mueller, che l’ha visto cinque volte, si è scusato per questa lunga assenza”. Ma Silvio? “Lo conosco dal ’95, non siamo amici, non ci frequentiamo, ma tifo Milan e ho curato l’immagine di giocatori rossoneri”. Insomma, solo “cene di pallone, nella villa di Arcore non sono mai stata, ma se mi invita ci vado”.</p>
    <p><hi rend="#b">La donna bulgara sotto la Madonnina</hi><lb/> Tenete a mente, perché c’è chi giura che a metà anni ’90 Dragomira si vantasse sotto la Madonnina: “Sono fidanzata con l’uomo più potente e ricco di Milano”. Vai a sapere a chi si riferiva… Ma sull’approdo in Italia di Michelle, che oggi incanterà a Domenica In, il film glissa con ellissi di lynchana memoria: il suo alter ego Elena tenta il suicidio e si risveglia a Roma, negli occasionali dintorni di Piazza Adriana, sede di Rai Cinema. “Sorpresa – e tre – anzi, piacevolmente sorpresa: no, non lo scriva, per me è solo un piacere”, perché Goodbye Mama l’8 aprile arriva nelle nostre sale in 80 copie con il service distributivo di 01: “Rai Cinema deve aver fatto le proprie ricerche di marketing e ha deciso così”. Decisione di cui andare fieri, così fieri che il gotha di Rai Cinema alla round table con la Romantica trinità Bonev, <hi rend="#b">Licia Nunez</hi> e <hi rend="#b">Giuseppe Maria Corasaniti</hi> ha fatto sentire la propria assenza al completo: complice una convention aziendale, i panni sporchi si sono risciacquati in Arno.</p>
    <p>Ma il dettato manzonian-andreottiano non è peregrino. Infastidita dalle troppe domande su Papi, la Bonev chiama in causa il Divo Giulio – “Di lui che scrivevate?” – mentre Corasaniti esorta i cronisti: “Scrivete come parla bene italiano, Michelle”. Ed è vero, semmai i dubbi sorgono per l’associato. Non è un one woman show, anche Licia Del Curatolo da Barletta, rivendica il suo “posto al sole”: “Repubblica ha dovuto rettificare, non sono mai stata indagata, mai interrogata da un pm e non ho mai avuto rapporti di amicizia con Gianpaolo Tarantini”. Viceversa, “non ho mai negato quella con Berlusconi: mi ha presentato lui Tarantini a Palazzo Grazioli, e il premier è una garanzia”. Soddisfatti o rimborsati? Diremmo la seconda: “Credo nella buona fede di Berlusconi: ora non frequenta più Tarantini”, rileva la Bonev. Ma mai dire mai, il bel tempo è arrivato, Villa Certosa aspetta, e anche Bond è di casa: “Non vado mai a leggere, prima di condannare i giudici devono sapere le cose. Io so cos’è la Stasi, il KGB, e questa di Berlusconi mi sembra una spy-story: dicerie, stralci, pubblicati da certi giornali che non hanno qualità”.</p>
    <p><hi rend="#b">La distribuzione in ottanta sale</hi><lb/> Ma non crediate, perché seppur Cenerentola senza “un Principe azzurro sul piano professionale: Giuseppe (Corasaniti, Ndr) è un fratello, e con Saccà ci salutiamo, non credo alle intercettazioni”, Dragomira non vuole “fare la guerra ai giornali: potevo querelare, non mi interessa, che parli il film”. Accontentiamola. Prodotto dalla Bonev con Nunez e Corasaniti per il 60% italiano, dalla sola Bonev per il 40% bulgaro – i 300mila leva (154mila euro) messi dal Centro nazionale bulgaro di cinematografia hanno garantito le dimissioni al dg Alexander Donev e al viceministro della Cultura Dimitar Derelviev (fonte: novinite) –, Goodbye Mama ha utilizzato letteralmente ad personam l’accordo di produzione italo-bulgaro del ’67 e svuotato le tasche di Dragomira &amp; C. per 3 milioni e 300mila euro, meno i 150mila bulgari, meno il milione per i diritti free e pay acquisiti dalla Rai, più i 330mila euro veneziani. Fate voi i conti, ma incalcolabile è il product placement di Re Silvio, che nel film campeggia sorridente su una scrivania ministeriale bulgara: “È molto amato, tutti hanno fatto foto con lui”. Ma solo una è rimasta impressa su pellicola: Goodbye Mama.</p>
    <p>Da <hi rend="#i">Il Fatto Quotidiano</hi> del 3 aprile 2011</p>
  </main>
  <comments/>
</doc>