<doc sitename="Il Fatto Quotidiano" title="Luis Suarez tentato ancora dall'Italia: &quot;E' vicinissimo al Milan&quot;. Ma Galliani rilancia - Il Fatto Quotidiano" author="F Q" date="2022-07-14" url="https://www.ilfattoquotidiano.it/2022/07/14/luis-suarez-tentato-ancora-dallitalia-e-vicinissimo-al-milan-ma-galliani-rilancia/6661148/" hostname="ilfattoquotidiano.it" description="SUAREZ AL MILAN La clamorosa indiscrezione dalla Spagna: &quot;I rossoneri sono vicinissimi&quot;. L'uruguayano vuole ancora giocare in Italia [LEGGI]" categories="Calcio" tags="Adriano Galliani;Atletico Madrid;Calciomercato;Milan;Monza;Silvio Berlusconi" fingerprint="1ca62273936e5763">
  <main>
    <head rend="h1">Luis Suarez tentato ancora dall’Italia: “E’ vicinissimo al Milan”. Ma Galliani rilancia</head>
    <graphic src="https://st.ilfattoquotidiano.it/wp-content/uploads/2022/07/14/Suarez-690x362.jpg"/>
    <p><hi rend="#b">Luis Suarez</hi> è vicino al <hi rend="#b">trasferimento</hi> in <hi rend="#b">Italia.</hi> Questa la notizia proveniente dalla <hi rend="#b">Spagna,</hi> dove il quotidiano <hi rend="#i">As </hi>lancia una clamorosa indiscrezione: “Il <hi rend="#b">Milan</hi> è <hi rend="#b">vicinissimo all’acquisto</hi> di Luis Suarez, ma il <hi rend="#b">Monza</hi> tenta il <hi rend="#b">rilancio”.</hi> L’attaccante uruguayano, <hi rend="#b">svincolato</hi> lo scorso 30 giugno <hi rend="#b">dall’Atletico Madrid</hi>, sarebbe dunque <hi rend="#b">conteso</hi> tra le due formazioni lombarde.</p>
    <p>I rossoneri spingono per il suo arrivo, ma a intralciare loro la strada ci sarebbe <hi rend="#b">Silvio Berlusconi</hi>, ex presidente del Milan e attuale proprietario del Monza. Secondo il quotidiano spagnolo, <hi rend="#b">Adriano Galliani</hi> avrebbe <hi rend="#b">offerto</hi> a Suarez <hi rend="#b">4 milioni a stagione</hi>, più tutta una serie di <hi rend="#b">bonus</hi> ed extra legati ai diritti di immagine, pur di convincerlo a abbracciare il progetto del club brianzolo, neo-promosso in <hi rend="#b">Serie A</hi>.</p>
    <p><hi rend="#i">As</hi>, inoltre, pubblica anche le parole dell’agente del bomber sudamericano, <hi rend="#b">Marco Kirdemir</hi>: “Gli sto presentando alcune offerte, pertanto sono in costante contatto con lui e so che tipo di offerte riceve. Il <hi rend="#b">Fenerbahce</hi> lo ha contattato direttamente. Hanno offerto 6 milioni di euro, ma Suarez ha rifiutato. <hi rend="#b">Vuole giocare in Italia</hi>. Ci sono due offerte. Una veniva dal Monza, da 4 milioni di euro. Poiché i diritti d’immagine sono elevati, il suo stipendio aumenterebbe”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>