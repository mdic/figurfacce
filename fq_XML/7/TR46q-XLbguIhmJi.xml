<doc sitename="Il Fatto Quotidiano" title="Berlusconi: &quot;I comunisti ci sono e vogliono farmi fuori attraverso la magistratura&quot; - Il Fatto Quotidiano" author="RQuotidiano" date="2011-01-05" url="http://www.ilfattoquotidiano.it/2011/01/05/berlusconi-i-comunisti-vogliono-farmi-fuori-con-i-pm/84983/" hostname="ilfattoquotidiano.it" description="“I comunisti ci sono, esistono eccome”. Parole del presidente del Consiglio, Silvio Berlusconi, ospite di Kalispera, la trasmissione condotta Alfonso Signorini, direttore di Chi (giornale controllato dalla famiglia Berlusconi). In collegamento telefonico il premier ha aggiunto:”I comunisti non sono cambiati e utilizzano i magistrati a loro vicini, perchè mi considerano un ostacolo da eliminare, per …" categories="Politica" tags="Silvio Berlusconi" fingerprint="fdba9128f01d7765">
  <main>
    <head rend="h1">Berlusconi: “I comunisti ci sono e vogliono farmi fuori attraverso la magistratura”</head>
    <p><ref target="http://www.ilfattoquotidiano.it/wp-content/uploads/2010/10/berlusconi-interna.jpg"/>“I comunisti ci sono, esistono eccome”. Parole del presidente del Consiglio, <graphic src="http://www.ilfattoquotidiano.it/wp-content/uploads/2010/10/berlusconi-interna.jpg" title="berlusconi interna"/></p>
    <p><hi rend="#b">Silvio Berlusconi</hi>, ospite di</p>
    <p><hi rend="#i">Kalispera</hi>, la trasmissione condotta Alfonso Signorini, direttore di</p>
    <p><hi rend="#i">Chi</hi>(giornale controllato dalla famiglia Berlusconi). In collegamento telefonico il premier ha aggiunto:”I comunisti non sono cambiati e utilizzano i magistrati a loro vicini, perchè mi considerano un ostacolo da eliminare, per arrivare al potere”.</p>
    <p>Nel corso della trasmissione, Signorini ha mostrato al premier una fotografia dell’ex premier e attuale presidente del Copasir <hi rend="#b">Massimo D’Alema</hi> (Pd) in vacanza con la moglie a Sainkt Moritz. Commentando la fotografia il presentatore ha chiesto a Berlusconi se, secondo lui, i comunisti esistono ancora visto che politici ex Pci come Massimo D’Alema fanno le vacanze in località esclusive, vestono con il cachemire e vanno in barca a vela. Berlusconi ha risposto: “Non è un cachemire che può cambiare il cervello e il cuore della gente. I nostri post-comunisti fanno finta di avere abitato su marte e dicono anche di non essere mai stati comunisti, ma non hanno mai fatto i conti con il loro passato e con gli orrori di una ideologia spaventosa. Ricordiamo sempre che è stata l’ideologia più disumana e criminale della storia dell’uomo che ha prodotto solo miseria e disperazione e più di 100 milioni di morti”.</p>
    <p>Secondo il premier i comunisti lo considerano “un ostacolo da eliminare assolutamente per arrivare al potere. Purtroppo – aggiunge Berlusconi – temo che non cambieranno mai”. Alla battuta di Signorini che sottolinea come il premier non cederà mai il potere ai comunisti, Berlusconi replica con un “non sono io a darglielo, sono gli italiani che, per fortunta non si riconoscono in questa sinistra”.</p>
    <p>Da esperto di gossip e costume, Signorini azzarda anche una domanda sulle donne: “Vista la sua nota passione per il gentil sesso, il presidente del Consiglio ha avuto flirt con donne di sinistra?” “Mai, posso giurarlo” replica deciso Berlusconi. E quando Signorini gli fa notare che la sua ex moglie, Veronica Lario, è diventata un’icona della sinistra, Berlusconi svicola con un “mi astengo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>