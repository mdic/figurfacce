<doc sitename="Il Fatto Quotidiano" title="Milleproroghe, sì alla fiducia al Senato Fli vota in ordine sparso - Il Fatto Quotidiano" author="RQuotidiano" date="2011-02-16" url="http://www.ilfattoquotidiano.it/2011/02/16/milleproroghe-il-governo-ottiene-la-fiducia-al-senato/92359/" hostname="ilfattoquotidiano.it" description="Il governo ha ottenuto in Senato la fiducia chiesta sul decreto Milleproroghe. I sì sono stati 158, 136 i no. Quattro gli astenuti. A favore dell’esecutivo hanno votato Pdl e Lega, contro Pd, Idv, Fli, Udc e Mpa. In dissenso da Fli, Giuseppe Menardi non ha votato. Il decreto ora passa alla Camera per la …" categories="Politica" tags="Decreto Milleproroghe;Fiducia;FLI;Senato;Silvio Berlusconi" fingerprint="a571507744f3c00a">
  <main>
    <head rend="h1">Milleproroghe, sì alla fiducia al Senato <lb/> Fli vota in ordine sparso</head>
    <p>Il governo ha ottenuto in Senato la fiducia chiesta sul decreto Milleproroghe. I sì sono stati 158, 136 i no. Quattro gli astenuti. A favore dell’esecutivo hanno votato Pdl e Lega, contro Pd, Idv, Fli, Udc e Mpa. In dissenso da Fli, Giuseppe Menardi non ha votato. Il decreto ora passa alla Camera per la seconda lettura che dovrà essere completata entro il 27 febbraio, quando scadranno i termini di conversione.</p>
    <p>La fiducia al governo era scontata ma non era scontato lo sfaldamento del gruppo di Fli che sulla fiducia ha votato in ordine sparso nonostante l’indicazione a votare contro del capogruppo Pasquale Viespoli. Hanno votato contro, infatti, oltre a Viespoli anche Mario Baldassarri, Maurizio Saia e Giuseppe Valditara, si è astenuto Francesco Pontone e non hanno partecipato al voto Giuseppe Menardi (che ha dichiarato in suo dissenso in Aula), Maria Ida Germontani, Egidio Digilio, Candido De Angelis e Barbara Contini.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>