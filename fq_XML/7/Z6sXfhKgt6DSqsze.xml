<doc sitename="Il Fatto Quotidiano" title="Famiglia Cristiana: &quot;Berlusconi malato&quot; Suscita tristezza civile e pietà umana - Il Fatto Quotidiano" author="RQuotidiano" date="2010-10-29" url="http://www.ilfattoquotidiano.it/2010/10/29/famiglia-cristiana-b-ha-una-malattia-incontrollabile/74296/" hostname="ilfattoquotidiano.it" description="“Una malattia, qualcosa di incontrollabile”. Famiglia Cristiana torna a criticare i comportamenti del premier in un commento pubblicato sul suo sito in merito allo scandalo “Ruby”. Lo fa ricordando che Veronica Lario ”aveva già segnalato” questa stato. E’ “incredibile – scrive Giorgio Vecchiato, autore dell’articolo – che un uomo di simile livello non abbia il …" categories="Politica" tags="Famiglia Cristiana;Silvio Berlusconi;Veronica Lario" fingerprint="7b8c803fad939d68">
  <main>
    <head rend="h1">Famiglia Cristiana: “Berlusconi malato” <lb/> Suscita tristezza civile e pietà umana</head>
    <p>“Una malattia, qualcosa di incontrollabile”. <hi rend="#b"> Famiglia Cristiana</hi> torna a criticare i comportamenti del premier in un </p>
    <p><ref target="http://www.famigliacristiana.it/Informazione/News/articolo/berlusconi-di-nuovo-nello-scandalo.aspx">commento pubblicato sul suo sito</ref>in merito allo</p>
    <p><ref target="http://www.ilfattoquotidiano.it/2010/10/26/%E2%80%9Cio-e-berlusconi%E2%80%9D-una-ragazza-accusa/73640/">scandalo “Ruby”</ref>. Lo fa ricordando che</p>
    <p><hi rend="#b">Veronica Lario</hi>”aveva già segnalato” questa stato. E’ “incredibile – scrive</p>
    <p><hi rend="#b">Giorgio Vecchiato</hi>, autore dell’articolo – che un uomo di simile livello non abbia il necessario autocontrollo. E che il suo entourage stia a guardare”. Manca una reazione “che faticheremmo a definire, qualcosa che sta fra la tristezza civile e la pietà umana”.</p>
    <p>”Non assistiamo soltanto a una tegola sulla testa del Berlusconi politico, primo ministro in carica e aspirante al Quirinale”, afferma <hi rend="#i">Famiglia Cristiana</hi>, “né stavolta si può parlare di complotto giudiziario, o tanto meno poliziesco”. “Il fatto è – aggiunge – che esistono testimonianze, alcune opinabili ma altre, ahimè, documentate, che creano un duplice ordine di problemi”.</p>
    <p>L’ultima vicenda avrebbe ulteriormente minato “la credibilità, meglio ancora la dignità, dell’uomo che governa il Paese; i riflessi sulla vita nazionale e sui rapporti con l’estero; l’esempio che dall’alto viene trasmesso ai normali cittadini. I quali non si sognano né trasgressioni né festini, ma da oggi dovranno abituarsi alle variazioni pecorecce sul ‘bunga bunga”.</p>
    <p>E, oltre all’aspetto politico, il settimanale cattolico si allarma su quello umano. “L’altro problema, da valutare come se Berlusconi fosse un tizio qualunque, è la condizione che già la moglie, Veronica Lario, aveva pubblicamente segnalato. Uno stato di malattia, qualcosa di incontrollabile anche perchè consentito, anzi incoraggiato, dal potere e da enormi disponibilità di denaro”. “Incredibile che un uomo di simile livello e responsabilità non disponga del necessario autocontrollo – afferma l’articolo – . E che il suo entourage stia a guardare”.</p>
    <p>Tra le tante reazioni alla vicenda – tra “chi tende a ingigantire e chi tenta di argineare” – il periodico dei Paolini sottolinea come “la stampa di destra” faccia “titoloni su tutta la prima pagina”. “Per una vicenda che si voleva sopire – aggiunge – strana tecnica. E siamo solo all’inizio. Come sa chi ha un minimo di esperienza sul gossip e le sue diramazioni, aspettiamoci il peggio”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>