<doc sitename="Il Fatto Quotidiano" title="Caso Ruby, l'opposizione chiede le dimissioni - Il Fatto Quotidiano" author="RQuotidiano" date="2010-10-28" url="http://www.ilfattoquotidiano.it/2010/10/28/caso-ruby-lopposizione-chiede-le-dimissioni/74145/" hostname="ilfattoquotidiano.it" description="“Andate a casa”, ha affermato dall’opposizione il segretario del Pd Pierluigi Bersani dopo l’ennesimo scandalo di Berlusconi e la minorenne Ruby. Bersani ha detto un secco “basta alle “questioni esoteriche del lodo Alfano e altre questioni, che non voglio titolare, che portano al centro le singolari abitudini del presidente del Consiglio” perché “il Paese ha …" categories="Politica" tags="Antonio Di Pietro;Claudio Fava;Dario Franceschini;Felice Belisario;Pier Luigi Bersani;Ruby;Silvio Berlusconi" fingerprint="ef7a907c783f423d">
  <main>
    <head rend="h1">Caso Ruby, l’opposizione chiede le dimissioni</head>
    <p>“Andate a casa”, ha affermato dall’opposizione il segretario del Pd <hi rend="#b">Pierluigi Bersani</hi> dopo l’ennesimo scandalo di Berlusconi e la minorenne Ruby. Bersani ha detto un secco “basta alle “questioni esoteriche del lodo Alfano e altre questioni, che non voglio titolare, che portano al centro le singolari abitudini del presidente del Consiglio” perché “il Paese ha problemi seri” e “merita di avere un presidente del Consiglio in grado di rappresentarlo con dignità e sobrietà e un Parlamento che non sia imbarazzato dalle sue questioni personali. Berlusconi, se è uno statista, dimostri senso di responsabilità, stacchi la spina al governo e si dimetta”.</p>
    <p>“Chissà quante migliaia di fermati per furto ci sono nelle Questure – ha ironizzato ancora il leader del Pd -. Se è vero che Berlusconi ha buon cuore che fa, li lascia abbandonati così?”, chiude il leader democratico. Sulle dimissioni è d’accordo il compagno di partito, <hi rend="#b">Dario Franceschini</hi>, il quale ha sottolineato che “in qualsiasi Paese la presidenza del Consiglio che interviene su una Questura è una cosa che, da sola, porterebbe alle dimissioni del presidente del Consiglio”.</p>
    <p>“E’ ricattabile”, ha rimarcato il leader dell’Italia dei Valori <hi rend="#b">Antonio Di Pietro</hi> in un’intervista a Radio Popolare: “In questa vicenda forse può non esserci nulla di penalmente rilevante a suo carico – ha ribadito -. Ma il problema è un altro. Si può affidare il paese a un personaggio più degno di stare all’osteria piuttosto che a palazzo Chigi?”.</p>
    <p>Il presidente dei senatori dell’Idv <hi rend="#b">Felice Belisario</hi> ha affermato che “ci sarà una ragione per cui Berlusconi vuole mettere il bavaglio all’informazione e non vuole le intercettazioni telefoniche. Evidentemente tra corruzione nel caso Mills, diritti televisivi e probabilmente un <hi rend="#i">sexgate</hi> che sta scoppiando, Berlusconi vuole metterci sopra come al solito un coperchio”.</p>
    <p>Non stupisce più, ha detto <hi rend="#b">Claudio Fava</hi>, coordinatore nazionale di Sinistra e Libertà: “Pensavamo che Berlusconi non ci avrebbe più stupito, dopo il susseguirsi continuo di gaffes, volgarità, ossessioni, ostentazioni di pessimo gusto. Ma le danze tribali di Arcore e le telefonate in Questura sono oltre ogni immaginazione, a metà tra il Bagaglino e l’imperatore Nerone. Offendono ed affondano il nostro Paese, le sue Istituzioni, i suoi cittadini”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>