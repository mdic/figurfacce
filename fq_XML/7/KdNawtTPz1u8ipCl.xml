<doc sitename="Il Fatto Quotidiano" title="Cacciari: &quot;Audio Berlusconi? Tutti diversivi per distrarre la gente. Ma poi cosa avrà mai detto questo pover'uomo?&quot; - Il Fatto Quotidiano" author="F Q" date="2022-10-21" url="https://www.ilfattoquotidiano.it/2022/10/21/cacciari-audio-berlusconi-tutti-diversivi-per-distrarre-la-gente-ma-poi-cosa-avra-mai-detto-questo-poveruomo/6846570/" hostname="ilfattoquotidiano.it" description="&quot;Cosa avrà mai detto questo pover'uomo?&quot;. Massimo Cacciari commenta l'audio di Silvio Berlusconi sulla guerra in Ucraina e su Vladimir Putin. Sentite [Video]" categories="Politica" tags="Massimo Cacciari;Silvio Berlusconi;Ucraina;Vladimir Putin;Volodymyr Zelensky" fingerprint="ada0d03e6022e4b1">
  <main>
    <p>“<hi rend="#b">Gli audio di Berlusconi?</hi> Sono tutti <hi rend="#b">diversivi</hi> per far discutere la gente della partita di calcio anziché di farla discutere di come <hi rend="#b">sfangarla alla fine del mese</hi> o del figlio disoccupato o del figlio sottopagato. Ma vogliamo scherzare? Cosa voglia che me ne freghi delle battute di Berlusconi, tra l’altro sottratte in quel modo?”. Così il filosofo <hi rend="#b">Massimo Cacciari</hi>, ospite della trasmissione <hi rend="#b">“L’Italia s’è desta”</hi> (Radio Cusano Campus), si pronuncia sugli audio di <hi rend="#b">Silvio Berlusconi</hi> in merito alla guerra all’Ucraina e alla sua amicizia con Putin.</p>
    <p>Cacciari sottolinea: “Certo, quegli audio sono<hi rend="#b"> indice della difficoltà estrema di questo governo</hi>, che si sorregge su una coalizione che non è una vera coalizione, perché le posizioni su questioni essenziali di politica estera, di politica interna, di politica economica sono molto diverse. Il vero punto è questo. <hi rend="#b">Ma, per il resto, che cosa avrà mai detto ‘sto povero Berlusconi?</hi> Ha fatto una battuta sul fatto che è amico di <hi rend="#b">Putin</hi>.<hi rend="#b"> Ma perché, scopriamo adesso che è amico di Putin?</hi><hi rend="#b">Almeno non lo nasconde</hi>. Onestamente – aggiunge – mi sembra anche serio, perché invece sarebbe stato comico se avesse rinnegato la sua amicizia con Putin, visto che fino al giorno prima si abbracciavano e si baciavano. <hi rend="#b">Le parole di Berlusconi su Zelensky? È un peccato non pensarla bene sul presidente dell’Ucraina?</hi> Lo chiedo alla stampa nazionale e ai media: dire che Zelensky non mi piace molto è diventato un peccato? Bisogna per forza inginocchiarsi di fronte all’eroe? Ma vi sembra sensato?”.</p>
    <p>L’ex sindaco di Venezia si esprime poi sugli scenari possibili della <hi rend="#b">guerra in Ucraina</hi>: “<hi rend="#b">O la Russia si suicida</hi>, come ha ricordato <hi rend="#b">Kissinger</hi>, attraverso <hi rend="#b">attacchi</hi> che nessuno vorrebbe nominare oppure si arriva a un punto in cui <hi rend="#b">si costringa la Russia alla resa militare</hi>. E in quest’ultimo caso <hi rend="#b">regaliamo totalmente la Russia alla Cina</hi>. Bel colpo. È chiaro come il sole che l’avversario strategico degli Usa è la Cina e non è la Russia, che è economicamente disastrata e ha un governo debolissimo destinato ad andare a casa. E questo lo ripetono da decenni gli analisti strategici americani”.</p>
    <p>Cacciari conclude amaramente: “La verità è che continuiamo ad aumentare le contraddizioni e ad aggravarle, nodo su nodo. La storia insegna inequivocabilmente che a un certo punto <hi rend="#b">questo nodo non è più scioglibile, neanche dal Padreterno</hi>. E allora che si fa? <hi rend="#b">Si taglia, come fece Alessandro Magno col nodo gordiano.</hi> E come si taglia quel nodo nella storia dell’umanità? <hi rend="#b">Con le guerre</hi>, non c’è niente da fare. <hi rend="#b">E noi stiamo andando direttamente in quella direzione</hi>. Auguri per figli e nipoti. D’altra parte, le guerre le hanno sempre fatte i vecchi, ma coi giovani che applaudivano, perché sono facili prede della propaganda. <hi rend="#b">Così è stato nel 1914 e nel 1940: i giovani applaudivano e andavano a morire</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>