<doc sitename="Il Fatto Quotidiano" title="Crisi, una class action contro BerlusconiRadioPop lancia la raccolta firme - Il Fatto Quotidiano" author="Franz Baraggino" date="2011-11-20" url="http://www.ilfattoquotidiano.it/2011/11/20/crisi-class-action-contro-berlusconiradiopop-lancia-raccolta-firme/172054/" hostname="ilfattoquotidiano.it" description="Qualche miliardo di euro. E’ quanto sono costate agli italiani alcune delle operazioni partorite dai governi di Silvio Berlusconi. Dalla penale per il ponte sullo stretto di Messina allo smaltimento dei sottomarini nucleari russi. La cifra esatta è sconosciuta, ma qualcuno ha deciso fare i conti con un preciso intento: chiedere i danni al responsabile, …" categories="Cronaca" tags="Andrea Di Stefano;Radio Popolare;Silvio Berlusconi" fingerprint="2cad4699202fa5b4">
  <main>
    <head rend="h1">Crisi, una class action contro Berlusconi<lb/>RadioPop lancia la raccolta firme</head>
    <p>Qualche miliardo di euro. E’ quanto sono costate agli italiani alcune delle operazioni partorite dai governi di <hi rend="#b">Silvio Berlusconi</hi>. Dalla penale per il ponte sullo stretto di Messina allo smaltimento dei sottomarini nucleari russi. La cifra esatta è sconosciuta, ma qualcuno ha deciso fare i conti con un preciso intento: chiedere i danni al responsabile, il Cavaliere. Così, a Milano <hi rend="#i">Radio Popolare</hi> ha cominciato a raccogliere adesioni per presentare un esposto alla Corte dei conti a carico dell’ex premier. E a fare la fila davanti ai banchetti si sono presentate in appena una giornata migliaia di persone.</p>
    <p>In tempi di spread è normale fare due conti. Quanto avremmo risparmiato se il Cavaliere si fosse dimesso prima? Difficile dirlo, per ora. Nel frattempo possiamo domandarci quanto ci sono costate alcune scelte del governo uscente. È quanto hanno deciso di fare i promotori dell’esposto alla Corte dei conti per danno erariale contro l’ex premier Berlusconi. “Non si tratta di vendetta”, precisa immediatamente <hi rend="#b">Andrea Di Stefano</hi>, direttore della rivista Valori e promotore dell’iniziativa con <hi rend="#i">Radio Popolare</hi>, “ma chi ha ricoperto ruoli istituzionali di quel livello non può sottrarsi a certe responsabilità”. Quali in particolare? “Parlo delle responsabilità connesse all’abolizione dell’Ici”, risponde Di Stefano, che spiega: “Era il 2008, e la crisi era già alle porte”.</p>
    <p>Secondo Di Stefano l’abolizione dell’imposta sugli immobili avrebbe prodotto un danno di tre miliardi e mezzo per le casse dello Stato. Ma non è finita. Quattrocentocinquanta milioni è quanto pagheremo a titolo di penale per un ponte sullo Stretto che molto probabilmente non vedremo mai. “E altri quattrocento li tireremo fuori per smaltire i sottomarini nucleari russi”, aggiunge ancora il direttore di Valori, “uno strano accordo con l’amico Putin che graverà sul bilancio pubblico”. Insomma, è ora di capire davvero quanto ci è costato <hi rend="#b">Silvio Berlusconi</hi>. E a sentire i tanti milanesi che sono accorsi oggi per la presentazione dell’iniziativa, la curiosità è tanta. “A me Berlusconi è costato duemila euro in busta paga”, dice una signora che fa la fila ai banchetti di Radio Popolare per firmare la sua adesione all’esposto. “Ma poi non è solo una questione di soldi”, dice un’altra, “paghiamo in cultura, in servizi, e tanto tanto fegato”.</p>
    <p>C’è chi è pronto a giurare che anche il governo di <hi rend="#b">Mario Monti </hi>sarà parte del prezzo da pagare per vent’anni di “impero berlusconiano”. Le firme e i contatti raccolti oggi alle spalle del Castello sforzesco di Milano andranno a sommarsi alle adesioni pervenute a <hi rend="#i">Radio Popolare </hi>attraverso la mail class@radiopopolare.it. “Contiamo di terminare le nostre ricerche nel giro di due o tre settimane”, promette<hi rend="#i"> Andrea Di Stefano</hi>, “poi contatteremo tutti per dire loro come sottoscrivere ufficialmente l’esposto alla Corte dei Conti”.E in caso di condanna? “Le disposizioni della Corte si trasformano subito in cause civili”, spiega Di Stefano, “che stabiliscono il risarcimento di danni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>