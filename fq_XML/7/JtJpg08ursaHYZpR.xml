<doc sitename="Il Fatto Quotidiano" title="Fiat, domani Marchionne ed Elkann incontrano Berlusconi a palazzo Chigi - Il Fatto Quotidiano" author="RQuotidiano" date="2011-02-11" url="http://www.ilfattoquotidiano.it/2011/02/11/fiat-domani-marchionne-ed-elkann-incontrano-berlusconi-a-palazzo-chigi/91520/" hostname="ilfattoquotidiano.it" description="Dopo giorni di polemiche a distanza, l’atteso incontro tra Fiat e governo è alle porte. Domani mattina a Palazzo Chigi il presidente, John Elkann, e l’amministratore delegato, Sergio Marchionne, risponderanno alle domande del premier, Silvio Berlusconi, sulle prospettive del piano Fabbrica Italia e sull’alleanza con Chrysler. Si dovrebbe iniziare con un faccia a faccia tra …" categories="Economia" tags="Fiat;Giulio Tremonti;John Elkann;Sergio Marchionne;Silvio Berlusconi" fingerprint="f9e0f078590f9678">
  <main>
    <head rend="h1">Fiat, domani Marchionne ed Elkann <lb/> incontrano Berlusconi a palazzo Chigi</head>
    <p>Dopo giorni di polemiche a distanza, l’atteso incontro tra Fiat e governo è alle porte. Domani mattina a Palazzo Chigi il presidente, <hi rend="#b">John Elkann</hi>, e l’amministratore delegato, <hi rend="#b">Sergio Marchionne</hi>, risponderanno alle domande del premier, <hi rend="#b">Silvio Berlusconi</hi>, sulle prospettive del piano Fabbrica Italia e sull’alleanza con Chrysler.</p>
    <p>Si dovrebbe iniziare con un faccia a faccia tra i vertici del Lingotto e il presidente del Consiglio, con un successivo allargamento del tavolo ai ministri dello Sviluppo economico <hi rend="#b">Paolo Romani</hi>, del Lavoro <hi rend="#b">Maurizio Sacconi</hi>, e dell’Economia <hi rend="#b">Giulio Tremonti</hi>. Poi il tavolo sarà aperto anche alle istituzioni locali piemontesi: il presidente della Regione, <hi rend="#b">Roberto Cota</hi>, il sindaco di Torino, <hi rend="#b">Sergio Chiamparino</hi> e il presidente della Provincia, <hi rend="#b">Antonio Saitta</hi>.</p>
    <p>Il governo chiederà garanzie sull’impegno Fiat nel Paese, anche a fronte del sostegno dato agli accordi di Pomigliano e Mirafiori e all’impegno per una soluzione positiva alla vicenda Termini Imerese, dove la produzione cesserà a fine anno. Da Elkann e Marchionne l’esecutivo si aspetta rassicurazioni sull’italianità della multinazionale, con il mantenimento della sede a Torino e la conferma degli investimenti da 20 miliardi di euro entro il 2014.</p>
    <p>“Ciò che mi ripropongo di fare domani e nei prossimi giorni – afferma Cota – è creare le condizioni per gli investimenti nello stabilimento Fiat di Mirafiori: che si facciano il più presto possibile e con la maggiore coesione possibile. Questo è il modo per ancorare ancora di più la Fiat al territorio”. La Cisl non teme per Torino, perché “da 25 anni in Brasile Fiat ha funzioni direttive”, dice il segretario generale, <hi rend="#b">Raffaele Bonanni</hi>, che parla di un incontro “ad ore” con Marchionne. Anche lui si aspetta “garanzie che le funzioni più delicate restino a Torino”, ma “quelli che fanno storie – afferma – dovrebbero sapere che da 25 anni in Brasile, a Belo Horizonte, Fiat ha funzioni direttive, un’azienda multinazionale è chiaro che ha delle funzioni direttive ovunque ci sia una sua presenza importante”. Continua a essere scettico il numero uno della Fiom, <hi rend="#b">Maurizio Landini</hi>, per il quale l’incontro “arriva tardi e potrebbe essere soltanto un’iniziativa di propaganda”. Per la Cgil, “un incontro senza sindacati dimostra che c’è poca volontà di fare un vero confronto”, mentre il segretario generale dell’Ugl, <hi rend="#b">Giovanni Centrella</hi>, chiede a Marchionne “corrette relazioni sindacali, con una convocazione di tutti i sindacati”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>