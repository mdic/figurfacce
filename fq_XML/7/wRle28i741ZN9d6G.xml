<doc sitename="Il Fatto Quotidiano" title="A due giorni dal voto di sfiducia alla Camera, tra la conta dei deputati e le ipotesi di alleanze - Il Fatto Quotidiano" author="RQuotidiano" date="2010-12-12" url="http://www.ilfattoquotidiano.it/2010/12/12/a-due-giorni-dal-voto-di-sfudicia-alla-camera-tra-la-conta-dei-deputati-e-le-ipotesi-di-alleanza-con-casini/81558/" hostname="ilfattoquotidiano.it" description="A due giorni dal voto di sfiducia al governo Berlusconi, la partita è apertissima e la cosiddetta ‘compravendita’ va avanti senza sosta. Oggi, come riporta La Repubblica, si vedranno i tre deputati del Movimento di reponsabilità nazionale, Bruno Cesario, Massimo Calearo e l’ex Idv Domenico Scilipoti. Insieme prenderanno una decisione sul voto di martedì. Nessuno …" categories="Politica" tags="Fiducia;Lega;Pier Ferdinando Casini;Sfiducia;Silvio Berlusconi;Umberto Bossi;Vaticano" fingerprint="b545f23c07276207">
  <main>
    <head rend="h1">A due giorni dal voto di sfiducia alla Camera, tra la conta dei deputati e le ipotesi di alleanze</head>
    <p>A due giorni dal voto di sfiducia al governo Berlusconi, la partita è apertissima e la cosiddetta ‘compravendita’ va avanti senza sosta. Oggi, come riporta<hi rend="#i"> La Repubblica</hi>, si vedranno i tre deputati del Movimento di reponsabilità nazionale, <hi rend="#b">Bruno Cesario</hi>, <hi rend="#b">Massimo Calearo</hi> e l’ex Idv <hi rend="#b">Domenico Scilipoti</hi>. Insieme prenderanno una decisione sul voto di martedì. Nessuno è orientato a sfduciare il governo. Il centrodestra punta ancora sul voto del valdostano <hi rend="#b">Roberto Nicco</hi>. <hi rend="#b">Arturo Iannaccone</hi> di Noi Sud lo ha incontrato e ha provato in tutti i modi a convincerlo a sostenere il governo. Al momento, i bookmaker di Montecitorio danno<hi rend="#b"> 311 voti</hi> certi per la fiducia e <hi rend="#b">313</hi> per la sfiducia. La conta, però, promette di portare in tasca al Cavaliere altri voti. Esattamente quelli che gli permetteranno con molta probabilità di superare l’ostacolo del 14 dicembre.</p>
    <p>Per <hi rend="#b">Silvio Berlusconi</hi>, però, il problema non è rappresentato tanto dal 14 dicembre, quanto dal giorno successivo. Se in pubblico il Cavaliere continua a ripetere che le elezioni anticipate sono l’unica strada percorribile in mancanza di una solida fiducia in Parlamento, in realtà il premier punta a ‘resistere’ il più a lungo possibile per portare avanti il progetto di allargamento della maggioranza. Questa strategia di ‘resistenza’ può portarlo però in rotta di collisione con la <hi rend="#b">Lega</hi> che insiste per il voto anticipato. Lega che non vede di buon occhio nemmeno l’ingresso dell’<hi rend="#b">Udc</hi> nella maggioranza allargata. I cardinali hanno fatto molta pressione su<hi rend="#b"> Casini</hi> perché abbandoni l’alleanza con l”ateo <hi rend="#b">Fini</hi>“. Il leader dell’Udc è al centro delle lusinghe di Berlusconi che il 14 è “convinto di avere la fiducia”. A quel punto tutto diventerà possibile, persino accettare quello che oggi sembra inaccettabile, il<hi rend="#b"> Berlusconi-bis</hi>. Insomma, il Cavaliere è convinto di poter aprire un tavolo di trattativa con i centristi, gli basta ottenere un solo voto in più alla Camera per “seppellire il Terzo polo”. Ma cosa ne pensano i leghisti? Ancora ieri dal Carroccio sono arrivati segnali di ostilità. Non a caso<hi rend="#b"> Umberto Bossi</hi> non sta rilasciando dichiarazioni, pronto ad avanzare le sue richieste se il 14 i numeri dovessero rivelarsi inconsistenti.</p>
    <p>Che il gioco sia ancora aperto, nonostante solo pochi giorni fa il Cavaliere fosse dato per “morto”, lo dismotrano le fibrillazione dell’entourage del premier. Secondo quanto riporta<hi rend="#i"> Il Corriere della Sera</hi>, quando Berlusconi evoca un governo di minoranza, come ha fatto tre giorni fa alludendo a Canada e Belgio, emerge tutta la consapevolezza che la situazione è ancora tutta da determinare e che per qualche mese potrebbe andare benissimo una maggioranza semplicemente numerica, risicata, fondata sulla strategia di astensioni e assenze. Complici le vacanze natalizie e la voglia di deputati e senatori – dice<hi rend="#i"> Il Corriere</hi> – di rimanere incollati alla poltrona, una volta incassata la fiducia, la situazione potrebbe essere rafforzata e puntellata, per tornare a una maggioranza politica, con un rimpasto che a gennaio coinvolgerebbe <hi rend="#b">11 posti da distribuire</hi> (uno da ministro, due da vice e otto da sottosegretario) fra partiti neonati e nascituri, capaci magari di guadagnare altri smottamenti nelle file dell’Udc o dei finiani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>