<doc sitename="Il Fatto Quotidiano" title="Il Papa: &quot;Indeboliti i principi etici Le istituzioni ritrovino le radici morali&quot; - Il Fatto Quotidiano" author="RQuotidiano" date="2011-01-21" url="http://www.ilfattoquotidiano.it/2011/01/21/il-papa-indeboliti-i-principi-etici-le-istituzioni-ritrovino-le-radici-morali/87614/" hostname="ilfattoquotidiano.it" description="Sullo scandalo dei festini ad Arcore interviene indirettamente pure il Papa. Che parla di “indebolimento dei principi etici” e invita le istituzioni pubbliche a “ritrovare le radici morali”. E intanto il presidente della Conferenza episcopale, cardinale Angelo Bagnasco, annuncia che il consiglio permanente della Cei affronterà la vicenda Ruby. Benedetto XVI ha denunciato il “senso …" categories="Politica" tags="Angelo Bagnasco;Papa;Ruby;Silvio Berlusconi" fingerprint="e8e94cb8b05e6e59">
  <main>
    <head rend="h1">Il Papa: “Indeboliti i principi etici <lb/> Le istituzioni ritrovino le radici morali”</head>
    <p>Sullo scandalo dei festini ad Arcore interviene indirettamente pure il Papa. Che parla di “indebolimento dei principi etici” e invita le istituzioni pubbliche a “ritrovare le radici morali”. E intanto il presidente della Conferenza episcopale, cardinale Angelo Bagnasco, annuncia che il consiglio permanente della Cei affronterà la vicenda Ruby.</p>
    <p>Benedetto XVI ha denunciato il “senso di insicurezza” dovuto in primo luogo alla “precarietà sociale ed economica”, che però è “acuita anche da un certo indebolimento della percezione dei principi etici su cui si fonda il diritto e degli atteggiamenti morali personali, che a quegli ordinamenti sempre danno forza”. Lo ha detto nell’udienza ai funzionari e dirigenti della Questura di Roma. “Il nostro mondo, con tutte le sue nuove speranze e possibilità, – ha proseguito il Papa – è attraversato, al tempo stesso, dall’impressione che il consenso morale venga meno e che, di conseguenza, le strutture alla base della convivenza non riescano più a funzionare in modo pieno. Si affaccia pertanto in molti la tentazione di pensare che le forze mobilitate per la difesa della società civile siano alla fine destinate all’insuccesso. Di fronte a questa tentazione, noi, in modo particolare, che siamo cristiani, abbiamo la responsabilità di ritrovare una nuova risolutezza nel professare la fede e nel compiere il bene, per continuare con coraggio ad essere vicini agli uomini nelle loro gioie e sofferenze, nelle ore felici come in quelle buie dell’esistenza terrena”. Quindi il monito del Papa: ”La società e lei stituzioni pubbliche ritrovino la loro anima, le loro radici spirituali e morali, per dare nuova consistenza ai valori etici e giuridici di riferimento e quindi all’azione pratica”.</p>
    <p>Intanto in mattinata il cardinal Bagnasco ha annunciato che lunedì prossimo al consiglio permanente della Cei si parlerà della vicenda Ruby.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>