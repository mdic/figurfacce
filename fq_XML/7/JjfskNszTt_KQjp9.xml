<doc sitename="Il Fatto Quotidiano" title="Ruby, chi sono le &quot;toghe rosa&quot; che giudicheranno il premier - Il Fatto Quotidiano" author="RQuotidiano" date="2011-02-15" url="http://www.ilfattoquotidiano.it/2011/02/15/ruby-chi-sono-le-tre-donne-che-giudicheranno-il-premier/92187/" hostname="ilfattoquotidiano.it" description="Tre donne sulla strada di Silvio Berlusconi dopo che una, il procuratore aggiunto Ilda Boccassini, ha condotto l’accusa nei suoi confronti, e un’altra, il gip Cristina Di Censo, lo ha rinviato a giudizio col rito immediato in un procedimento che riguarda molto da vicino il rapporto del premier col mondo femminile. Adesso tocca ad altre …" categories="Cronaca" tags="Bunga Bunga;Silvio Berlusconi" fingerprint="f5ead8a1f8cae79d">
  <main>
    <head rend="h1">Ruby, chi sono le “toghe rosa” che giudicheranno il premier</head>
    <p>Tre donne sulla strada di Silvio Berlusconi dopo che una, il procuratore aggiunto Ilda Boccassini, ha condotto l’accusa nei suoi confronti, e un’altra, il gip Cristina Di Censo, lo ha rinviato a giudizio col rito immediato in un procedimento che riguarda molto da vicino il rapporto del premier col mondo femminile. Adesso tocca ad altre tre “toghe rosa”, <hi rend="#b">Carmen D’Elia</hi>,<hi rend="#b"> Orsola De Cristofaro</hi> e <hi rend="#b">Giulia Turri</hi>, stabilire se il premier è colpevole di concussione e prostituzione minorile.</p>
    <p>A presiedere il collegio sarà Turri, magistrato molto esperto, già gip del processo milanese Vallettopoli (quello al termine del quale <hi rend="#b">Fabrizio Corona</hi> è stato condannato a tre anni e otto mesi per estorsione e tentata estorsione) e dell’inchiesta che ha portato alla chiusura di alcuni locali vip di Milano per il consumo di droga. La Turri ha giudicato anche due degli assassini del finanziere <hi rend="#b">Gian Mario Roveraro</hi>, sequestrato e ucciso nel 2006, pronunciando due condanne, una all’ergastolo e una a 30 anni. Inoltre, aveva rinviato a giudizio nel novembre 2008, l’avvocato <hi rend="#b">Massimo Maria Berruti</hi> nell’ambito di uno stralcio del processo Mediaset. L’imputato era stato poi assolto dai giudici dell’ottava sezione penale.</p>
    <p><hi rend="#b">Carmen D’Elia</hi>, nata nel 1962 a Fragagnano, Taranto, e in magistratura dal 1991, è stata giudice nel processo sulla truffa dei derivati contro il Comune di Milano, ed era nel collegio della I sezione penale del Tribunale di Milano che il 22 novembre 2003 condannò l’avvocato<hi rend="#b"> Cesare Previti</hi> a cinque anni nell’ambito del processo Sme. D’Elia è stata anche giudice a latere (insieme alla collega Orsola De Cristofaro, anche lei nel trio che giudicherà Berlusconi per prostituzione minorile e concussione) nel processo contro Pier Paolo Brega Massone, l’ex primario della clinica Santa Rita condannato in primo grado a 15 anni e mezzo di reclusione.</p>
    <p>Un curriculum meno conosciuto a Palazzo di Giustizia è quello di <hi rend="#b">De Cristofaro</hi> che, nel corso della sua carriera, ha ricoperto sia il ruolo di pubblico ministero sia quello di giudice per le indagini preliminari. E sempre tre donne (Francesca Vitale, Antonella Lai e Caterina Interlandi) giudicheranno Berlusconi nel processo Mills.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>