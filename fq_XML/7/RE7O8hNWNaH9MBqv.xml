<doc sitename="Il Fatto Quotidiano" title="Caso Ruby, &quot;Berlusconi non si presenterà dai pm di Milano&quot;. Poi i legali smentiscono - Il Fatto Quotidiano" author="RQuotidiano" date="2011-01-16" url="http://www.ilfattoquotidiano.it/2011/01/16/caso-ruby-berlusconi-non-si-presentera-davanti-ai-pm-di-milano/86739/" hostname="ilfattoquotidiano.it" description="Silvio Berlusconi avrebbe deciso di non presentarsi davanti ai pm di Milano, che gli hanno recapitato un invito a comparire per il prossimo fine settimana accusandolo di concussione e prostituzione minorile per il caso Ruby. Secondo alcune agenzia di stampa, questo è l’orientamento che sta maturando tra i legali del premier dopo l’incontro ad Arcore …" categories="Fatti quotidiani" tags="Ruby;Silvio Berlusconi" fingerprint="ff8bd17dfc149103">
  <main>
    <head rend="h1">Caso Ruby, “Berlusconi non si presenterà dai pm di Milano”. Poi i legali smentiscono</head>
    <p>Silvio Berlusconi avrebbe deciso di non presentarsi davanti ai pm di Milano, che gli hanno recapitato un invito a comparire per il prossimo fine settimana accusandolo di concussione e prostituzione minorile per il caso Ruby. Secondo alcune agenzia di stampa, questo è l’orientamento che sta maturando tra i legali del premier dopo l’incontro ad Arcore di ieri pomeriggio. Ma gli avvocati di Berlusconi smentiscono: “Leggiamo su alcune agenzie di stampa illazioni prive di ogni fondamento – dicono in una nota congiunta Niccolò Ghedini e Piero Longo – Nessuna decisione è stata ancora presa in merito all’invito a comparire rivolto al presidente del Consiglio”.</p>
    <p>Anche se la versione ufficiale di questa mattina era ancora “non abbiamo deciso”, secondo indiscrezioni delle agenzie di stampa non è escluso che i legali del premier eccepiscano un legittimo impedimento per il 21, il 22 e il 23 gennaio, le date indicate nella convocazione dei magistrati. In questo modo gli avvocati di Berlusconi guadagnerebbero il tempo necessario per mettere a punto la strategia processuale: il fascicolo, è la tesi di Ghedini e Longo, in primo luogo avrebbe dovuto essere trasmesso subito, o comunque entro 15 giorni dopo l’iscrizione di Berlusconi nel registro degli indagati al Tribunale dei Ministri, senza nemmeno effettuare alcuna attività di indagine come invece è stato fatto con le perquisizioni dell’altro ieri. I legali del premier, dunque, continuano a ritenere che la competenza per i fatti oggetto delle contestazioni non sia della Procura di Milano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>