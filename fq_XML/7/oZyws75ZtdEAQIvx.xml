<doc sitename="Il Fatto Quotidiano" title="Fine-vita, il medico di Berlusconi attacca Marino, Saviano e i giudici - Il Fatto Quotidiano" author="RQuotidiano" date="2011-03-01" url="http://www.ilfattoquotidiano.it/2011/03/01/fine-vita-il-medico-di-berlusconi-attacca-marino-saviano-e-i-giudici/94539/" hostname="ilfattoquotidiano.it" description="“Facciamo l’esempio di un cavallo. Se a un palio si azzoppa, viene messo in mano a un veterinario e spesso la decisione è quella di ultimare la sua vita con un’iniezione letale. Ma ci sarebbe un’alternativa. Il cavallo potrebbe essere chiuso in una stalla senza cibo né acqua. Morirebbe lo stesso, dopo due o tre …" categories="Politica" tags="Chiesa;Eluana Englaro;Eugenia Roccella;Eutanasia;Gaetano Quagliariello;Gianfranco Fini;Maurizio Gasparri;PDL;Silvio Berlusconi" fingerprint="65fb692ed1256ba5">
  <main>
    <head rend="h1">Fine-vita, il medico di Berlusconi attacca Marino, Saviano e i giudici</head>
    <graphic src="https://img.youtube.com/vi/Kgwyno7OfBw/maxresdefault.jpg"/>
    <p>“Facciamo l’esempio di un <hi rend="#b">cavallo</hi>. Se a un palio si azzoppa, viene messo in mano a un veterinario e spesso la decisione è quella di ultimare la sua vita con un’iniezione letale. Ma ci sarebbe un’alternativa. Il cavallo potrebbe essere chiuso in una stalla senza cibo né acqua. Morirebbe lo stesso, dopo due o tre giorni. In entrambi i casi si parla di <hi rend="#b">eutanasia</hi>“.</p>
    <p>E’ sceso in campo <hi rend="#b">Alberto Zangrillo</hi>, primario al San Raffaele di Milano e medico personale di <hi rend="#b">Silvio Berlusconi</hi>, ombra del premier in tutte le occasioni in cui il Cav abbia bisogno di un sostegno oppure, come oggi in Senato per la presentazione del suo libro dal titolo “<hi rend="#b">Ri-animazione</hi>” (editrice San Raffaele), per fare da contraltare all’esperienza medica di <hi rend="#b">Ignazio Marino</hi> (<hi rend="#b">Pd</hi>) e provare a dimostrare che la nuova legge sul <hi rend="#b">biotestamento</hi> è buona e giusta. Per prima cosa Zangrillo paragona il caso di <hi rend="#b">Eluana Englaro </hi>con quello del cavallo azzoppato. Non solo: ripete continuamente di non volersi occupare di politica ma parla come un politico navigato tra i parlamentari del Pdl, si rivolge ai giornalisti pregandolo di scrivere “<hi rend="#b">i virgolettati</hi>” e poi comincia: “Chi si oppone con i più vari argomenti (per esempio appellandosi all’articolo 32 della Costituzione) alla<hi rend="#b"> legge Calabrò</hi> vuole costruire il terreno per l’eutanasia”. Applausi in sala.</p>
    <p>Poi, aggiunge, (sempre dal palco, ma fuori da quella che considera la dichiarazione ufficiale). “Io neanche lo conoscevo <hi rend="#b">l’articolo 32 della Costituzione</hi>, perché nel mio lavoro non sono mai dovuto venir meno ai<hi rend="#b"> principi del paziente</hi> che vuol essere curato amorevolmente e mai abbandonato”. E che un medico non venga meno ai principi del paziente, è rassicurante. Inoltre Zangrillo chiarisce: “Sono obbligato a conoscere il paziente e il suo entourage (entourage, non famiglia, ndr) ma poi alla fine decido io”. Altri applausi. Esattamente come prevede la legge sul testamento biologico che sta per arrivare alla Camera: se un paziente dichiarerà le proprie volontà contro l’accanimento terapeutico, queste non saranno valutate. Perché la norma prevede che siano comunque garantite alimentazione e idratazione. “E per fortuna – spiega Gaetano <hi rend="#b">Quagliariello</hi>, vice capogruppo dei senatori <hi rend="#b">Pdl</hi> – altrimenti tutti quei giovani che hanno firmato, sull’onda dell’emozione del caso <hi rend="#b">Englaro</hi>, il loro testamento su Facebook, potrebbero <hi rend="#b">morire</hi> per la mancanza di un sondino. Senza sapere che il 99 per cento di coloro che fanno un incidente in motorino e va in coma poi si riprende completamente”.</p>
    <p><hi rend="#b">Beppino Englaro</hi> ha aspettato 17 anni che la figlia si riprendesse, sufficienti a dimostrare che ciò non era possibile. Eppure Zangrillo, sempre senza voler fare politica ha attaccato con forza lo scrittore di Gomorra, <hi rend="#b">Roberto Saviano</hi>: “E’ sceso in campo anche Saviano, un personaggio che ci invidia tutto il mondo (<hi rend="#b">applausi di approvazione in sala</hi>, ndr) ma tutto ciò che dice su questo argomento per me conta zero perché non sa di cosa parla”. C’è tempo anche per qualche <hi rend="#b">attacco</hi>, quelli sì applauditissimi, al presidente della Camera, <hi rend="#b">Gianfranco Fini</hi>: “Ieri sera l’ho visto in tv – ha detto Quagliariello – e parlava della legge senza neanche averla letta. Così eviterà la brutta figura di andare in televisione a declamare il catechismo per contestare il disegno di legge Calabrò. Il disegno di legge e il catechismo, infatti, sull’accanimento terapeutico dicono la stessa cosa”. E fin qui di dubbi ce n’erano pochi. Ma uscendo dalla sala Zuccari del Senato, qualcuno tra quelli con le mani spellate dagli applausi si domandava: “Ma quale sarà il limite per una morte serena?”. La stessa domanda che Beppino Englaro si è fatto ogni giorno per 17 anni.</p>
    <p>
      <hi rend="#b">di David Perluigi e Caterina Perniconi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>