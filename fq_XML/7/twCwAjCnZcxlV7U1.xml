<doc sitename="Il Fatto Quotidiano" title="Nadia Macrì in discoteca, è un mezzo flop&quot;Adesso voglio un posticino in tv&quot; - Il Fatto Quotidiano" author="Emiliano Liuzzi" date="2011-02-13" url="http://www.ilfattoquotidiano.it/2011/02/13/nadia-macri-in-discoteca-ma-e-un-mezzo-flope-ora-voglio-un-posticino-in-tv/91805/" hostname="ilfattoquotidiano.it" description="Il fiasco in discoteca di una delle ragazze del Bunga Bunga potrebbe spiegare una cosa, che a pochi interessa spiare dal buco della serratura la camera del presidente del Consiglio Silvio Berlusconi. Le ragazze fanno audience e lettori quando le loro parole hanno un valore probatorio, nel ruolo di comparse nessuno se le fila. Era successo a …" categories="Cronaca" tags="Bunga Bunga;Caso Ruby;Escort;Nadia Macrì;Silvio Berlusconi" fingerprint="b8f1056e6b0d30ad">
  <main>
    <head rend="h1">Nadia Macrì in discoteca, è un mezzo flop<lb/>“Adesso voglio un posticino in tv”</head>
    <p><ref target="http://www.ilfattoquotidiano.it/wp-content/uploads/2011/02/nadia_macri.jpg"/>Il fiasco in discoteca di una delle ragazze del Bunga Bunga potrebbe spiegare una cosa, che a pochi interessa spiare dal buco della serratura la camera del presidente del Consiglio Silvio Berlusconi. Le ragazze fanno audience e lettori quando le loro parole hanno un valore probatorio, nel ruolo di comparse nessuno se le fila. Era successo a Ruby il 29 gennaio, è accaduto ieri a <graphic src="http://www.ilfattoquotidiano.it/wp-content/uploads/2011/02/nadia_macri.jpg" title="nadia_macri"/></p>
    <p><hi rend="#b">Nadia Macrì</hi>, ospite in un locale vicino a Livorno. Attesa tanta, risultato scarso.</p>
    <p>Eppure lei, Nadia, si concede alle telecamere, sorride a chi la saluta, parla ai giornalisti, sogna reality show e ritorna sulle notti di Arcore. Ma il risultato dell’ex escort di Reggio Emilia, ieri alla prima prova da guest star in una discoteca a Rosignano Marittimo, il Sopravento, a due passi dalla Castiglioncello che fu la culla estiva della dolce vita, segna un bilancio in rosso. Nessuna folla, giusto qualche curioso, “I soliti clienti del fine settimana”, diranno i gestori del locale a fine serata. Giovani e giovanissimi. Preoccupati più di variare il programma del loro sabato che non dell’aspetto delle ragazze che hanno affollato la vita sessuale del presidente del Consiglio.</p>
    <p>Lei, Nadia, sorride ai flash, si intrattiene con i giornalisti. E parla a ruota libera, come ha sempre fatto dall’inizio dell’inchiesta sulle notti di Arcore che, oltre al premier, vede indagati il direttore del Tg4 <hi rend="#b">Emilio Fede</hi>, il manager delle star<hi rend="#b"> Lele Mora</hi> e l’ex igienista dentale di Berlusconi e oggi consigliere regionale in Lombardia<hi rend="#b"> Nicole Minetti</hi>. Questa volta l’ex escort tira fuori dal cilindro anche il nome del figlio del ministro della Difesa Ignazio <hi rend="#b">La Russa, Geronimo</hi>, che la ragazza lascia intendere aver avuto una storia con lei: “Ma non vi dirò mai se fu a pagamento. Abbiamo passato una serata insieme. Basta. Suo padre? L’ho visto una sera a San Siro, prima di una partita dell’Inter, me l’hanno presentato, ma è finito tutto lì. Non mi piace per niente”.</p>
    <p>Insomma, anche per lei nessun sold out, ma neppure fischi, a differenza di quanto successo a Ruby il 29 gennaio, a Rimini, discoteca Paradiso. “A me”, dice Nadia, “non mi fischiano perché ho raccontato la verità,<hi rend="#b"> Ruby</hi> sono mesi che dice bugie. E sono contenta che la gente l’abbia capito, la reazione che hanno avuto i ragazzi in discoteca a Rimini per me può avere solo questa interpretazione”.</p>
    <p>Sulla manifestazioni in programma oggi per le donne che vogliono riprendersi la dignità, <ref target="http://www.ilfattoquotidiano.it/2011/02/12/nadia-macri-al-bunga-bunga-party-ed-e-polemica-tra-le-donne/91694/">Macrì aveva candidamente confessato al Fatto.it,</ref> poche ore prima di entrare nel locale di Rosignano, di non sapere niente. Ma una volta arrivata a destinazione non si è fatta cogliere impreparata: “Fanno bene le donne a manifestare, le capisco e sono dalla loro parte. Io mi sono prostituita per necessità, ma oggi la mia vita è cambiata. Sì, avete capito bene, sto dalla parte di chi scende in piazza. Per me, d’altronde, questo è un nuovo inizio, una nuova vita. Il 27 ho un’altra serata nel Lazio, sempre in una discoteca, e spero che funzioni anche per quella sera. Ma il mio sogno è che prima o poi mi chiamino per un reality show, quello sarebbe il mio punto d’arrivo. Un posticino in televisione. Come lo hanno avuto tante ragazze che forse meritavano meno di me”.</p>
    <p>Se la cava bene davanti ai microfoni, e se aveva promesso di non parlare delle serate di Arcore, alle domande dei cronisti non resiste più di venti secondi: “E’ vero, sono vestita con un tubino scuro proprio come voleva il premier per noi ragazze quando organizzava i party nelle sue ville”.</p>
    <p>La serata al Sopravento, dopo un ingresso di Nadia accolto da qualche sguardo curioso, scivola via come sempre. Se i proprietari speravano in un pubblico da grandi occasioni si sono dovuti ricredere. Duecento persone, non di più. Come la discoteca da tempo è abituata a fare. Tutti si aspettavano molta più gente, anche perché l’evento, oltre ai giornali, ha girato per settimane su internet, grazie al titolo della serata, <hi rend="#b">Bunga Bunga party</hi>, una provocazione ovviamente, ma che poteva apparire un ottimo slogan pubblicitario. A conti fatti, quasi una rimessa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>