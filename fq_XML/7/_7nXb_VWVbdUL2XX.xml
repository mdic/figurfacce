<doc sitename="Il Fatto Quotidiano" title="Berlusconi: &quot;Rapporti con Brasile immutati&quot; Ma in piazza sale la protesta - Il Fatto Quotidiano" author="RQuotidiano" date="2011-01-04" url="http://www.ilfattoquotidiano.it/2011/01/04/caso-battisti-manifestazioni-e-sit-in-berlusconi-incontra-torregiani/84721/" hostname="ilfattoquotidiano.it" description="La mancata estradizione di Cesare Battisti è una vicenda che “non riguarda i buoni rapporti che abbiamo con il Brasile ma un caso di giustizia. Per cui i nostri rapporti con quel Paese non cambieranno a causa di questa situazione”. Lo ha detto il presidente del Consiglio Silvio Berlusconi al termine di un incontro con …" categories="Cronaca" tags="Cesare Battisti;Silvio Berlusconi" fingerprint="fd9bf0643dc7942c">
  <main>
    <head rend="h1">Berlusconi: “Rapporti con Brasile immutati” Ma in piazza sale la protesta</head>
    <p>La mancata estradizione di <hi rend="#b">Cesare Battisti</hi> è una vicenda che “non riguarda i buoni rapporti che abbiamo con il Brasile ma un caso di giustizia. Per cui i nostri rapporti con quel Paese non cambieranno a causa di questa situazione”. Lo ha detto il presidente del Consiglio <hi rend="#b">Silvio Berlusconi</hi> al termine di un incontro con <hi rend="#b">Alberto Torregiani</hi>, figlio di una delle vittime dell’ex terrorista rosso. Il premier ha poi aggiunto che “Battisiti ha rivestito di ideologia politica una sua realtà di criminale vero”.</p>
    <p>E in in tutto il Paese è l’ora della mobilitazione. Previsti sit in davanti ai consolati brasiliani di Bari, Bologna, Milano, Napoli e Firenze. A Roma, davanti all’ambasciata del Brasile a Piazza Navona ci saranno esponenti di destra e sinistra, ma divisi sugli orari: scenderanno in piazza prima l’Udc, guidata da <hi rend="#b">Lorenzo Cesa</hi>, a partire dalle 16, poi il Pd (ci saranno, tra gli altri, <hi rend="#b">Gentiloni </hi>e <hi rend="#b">Gasbarra</hi>) e l’Idv (partecipazione annunciata dal leader <hi rend="#b">di Pietro</hi>).</p>
    <p>Alle 18 e 30, arriveranno i manifestanti convocati dalla Gioventù Italiana, l’organizzazione giovanile de La Destra di<hi rend="#b"> Storace</hi>. A Milano, presidio organizzato dal Pdl, che ha risposto all’appello lanciato da <hi rend="#b">Alberto Torregiani</hi>, responsabile nazionale del dipartimento giustizia del Movimento per l’Italia.</p>
    <p>Intanto il ministro degli Esteri, <hi rend="#b">Franco Frattini</hi>, ha oggi ricevuto insieme al sottosegretario <hi rend="#b">Enzo Scotti</hi> l’ambasciatore italiano in Brasile, <hi rend="#b">Gherardo La Francesca</hi> ed il rappresentante italiano presso l’Unione europea, Ferdinando Nelli Feroci, per esaminare i seguiti dell’azione giudiziaria del governo italiano in relazione al caso Cesare battisti e le ripercussioni in ambito europeo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>