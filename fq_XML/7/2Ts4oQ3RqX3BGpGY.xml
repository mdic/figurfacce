<doc sitename="Il Fatto Quotidiano" title="Apocaliss mo', i quattro cavalieri dell'Apocalisse di questa settimana - Il Fatto Quotidiano" author="Marco Presta" date="2011-03-06" url="http://www.ilfattoquotidiano.it/2011/03/06/apocaliss-mo-i-quattro-cavalieri-dellapocalisse-di-questa-settimana/95699/" hostname="ilfattoquotidiano.it" description="SILVIO BERLUSCONI Se “Il discorso del Re” ha vinto quattro premi Oscar a Hollywood, i discorsi di Silvio non meritano neanche la Vongola d’Argento a Terracina. Questa settimana è stata caratterizzata da una serie di dichiarazioni di Berlusconi che, soltanto la metà, avrebbero causato l’impalamento pubblico dei Premier di tutta Europa. Prima il Presidente del …" categories="Misfatto" tags="Alberto da Giussano;Alessio Butti;Luigi De Magistris;Silvio Berlusconi" fingerprint="1d921e6c21bf822b">
  <main>
    <head rend="h1">Apocaliss mo’, i quattro cavalieri <lb/> dell’Apocalisse di questa settimana</head>
    <p><hi rend="#b">SILVIO BERLUSCONI</hi><lb/> Se “Il discorso del Re” ha vinto quattro premi Oscar a Hollywood, i discorsi di Silvio non meritano neanche la Vongola d’Argento a Terracina. Questa settimana è stata caratterizzata da una serie di dichiarazioni di Berlusconi che, soltanto la metà, avrebbero causato l’impalamento pubblico dei Premier di tutta Europa. Prima il Presidente del Consiglio ha attaccato la scuola pubblica e giustamente: come tutti i luoghi pieni di minorenni, potrebbe creargli grossi problemi; poi, parlando presso l’Unione del Commercio di Milano prima della partita contro il Napoli, ha detto “ci vediamo il Milan per battere il Sud”, come se tra munnezza e abbandono non lo avesse già mazzolato abbastanza; infine, polemizzando con il Quirinale, lo ha accusato di essere troppo puntiglioso sui provvedimenti presi dal Governo e di intervenire su tutto, il che impedisce alla maggioranza alcune innovazioni capaci di sveltire l’iter legislativo, quali lo scrivere le leggi stesse con la matita sulla carta del pane e specificare in calce su alcune normative: “Serve al Premier, non rompete i coglioni”. Speriamo non se la prenda anche con l’angelus domenicale del Papa. In effetti, non contiene mai riferimenti alla gnocca.</p>
    <p><hi rend="#b">ALBERTO DA GIUSSANO</hi><lb/> Il sonno della Regione genera mostri: la Lega ha barattato il 17 marzo, controversa festa dell’Unità nazionale, con una ricorrenza autenticamente padana, il 29 maggio, anniversario della gloriosa battaglia di Legnano. In alternativa, il ministro Calderoli aveva proposto il 16 febbraio, giorno in cui nel 1226 è nata la cotoletta alla milanese, mentre Borghezio avrebbe preferito l’8 dicembre, compleanno di Mario Giubertoni, indimenticabile difensore centrale dell’Inter. Alla fine, però, dopo un ampio dibattito interno durato parecchie settimane, ha prevalso l’eroico Alberto da Giussano e la commemorazione della batosta all’invasore germanico. Davvero commoventi sono state le parole del capogruppo leghista Stefano Galli: “Siamo orgogliosi di celebrare la sconfitta del Barbarossa, anche se a me stava sui coglioni anche quel Vecchioni lì! Ma l’anno prossimo state pur sicuri che facciamo vincere il nostro Van de Sfroos…”. Si tratta comunque di un’ottima notizia per l’intero Paese: il 29 maggio, infatti, tutti gli aderenti alla Lega si asterranno dal lavoro, compresi i parlamentari e i ministri del Carroccio. Come si dice per il Santo Natale, “dovrebbe essere il 29 maggio tutto l’anno…”.</p>
    <p><hi rend="#b">LUIGI DE MAGISTRIS</hi><lb/> Ormai il centrosinistra italiano si è trasformato in una deliziosa commedia: Coalizione da Tiffany. Di buono c’è che, seguendo con attenzione la trama, non ci si annoia mai: potrebbe diventare il cinepanettone del 2012, dal titolo Natale all’opposizione. Dopo le primarie di Napoli, vinte da “Cozzolino concentrato” con un sistema elettorale alla Ciccio Formaggio, l’Italia dei Valori, senza consultare gli alleati, ha deciso di candidare come erede della dimissionaria Iervolino l’ex magistrato Luigi De Magistris. Cercando di smorzare le inevitabili polemiche, il commissario provinciale del Pd Andrea Orlando ha dichiarato: “Scegliamo un profilo alto e terzo”: esplicito il riferimento a Piero Fassino, che alto è alto e, in quanto all’essere terzo, all’interno del suo Partito è anche quarto, quinto e, se vogliamo sesto tra i leader. Diventare contemporaneamente sindaco di Torino e di Napoli é, però, un esperimento finora mai tentato nel nostro Paese. Il fronte politico antiberlusconiano ha dimostrato ancora una volta la sua straordinaria vocazione alle divisioni interne e all’autolesionismo, assumendo di nuovo posizioni inattese e scandalose: si tratta probabilmente delle famose “opposizioni del Kamasutra”.</p>
    <p><hi rend="#b">ALESSIO BUTTI</hi><lb/> Quando Butti fa la bozza, poi, purtroppo, non apre la finestra (gran brutta abitudine). E’ successo anche stavolta: il senatore del Pdl ha presentato una bozza alla Commissione di Vigilanza Rai. Si tratta di un bel manufatto riguardante il pluralismo dell’informazione, secondo il quale i programmi di approfondimento dovranno essere condotti a turno da presentatoriprovenientidaareeculturalidiverse: se da una parte c’è Floris, ad esempio, dall’altra, alla luce dei festini che caratterizzano ormai il background del centrodestra, dovrebbe esserci Defloris. E’ una questione di equilibrio e d’imparzialità, niente di più. Bravo Butti, bravo davvero, ha avuto un’idea preziosa, che ci ricorda molto da vicino la vecchia pubblicità del Dash: due informazioni faziose in cambio di una sola attendibile. Soltanto che, a differenza del detersivo, in questo caso l’utente non può rifiutare il cambio. Il futuro dei nostri media, dei nostri telegiornali e giornali radio si baserà, quindi, sulla politica delle cosiddette terga alterne: una volta le darà via un giornalista di sinistra, la volta dopo uno di destra. L’unica eccezione sarà il bivalente Bruno Vespa, che è abituato a circolare sia con il centrodestra che con il centrosinistra, grazie all’impianto GPL (Gran Paraculo Legalizzato).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>