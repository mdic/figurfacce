<doc sitename="Il Fatto Quotidiano" title="Le carte di Ruby, c'era anche l'ex fidanzata di Renzo Bossi ai bunga bunga di Arcore - Il Fatto Quotidiano" author="RQuotidiano" date="2011-02-28" url="http://www.ilfattoquotidiano.it/2011/02/28/le-carte-di-ruby-cera-anche-lex-fidanzata-del-trota-ai-bunga-bunga-di-arcore/94398/" hostname="ilfattoquotidiano.it" description="Anche la fidanzata del Trota. C’era pure l’ex “pupa” Elena Morali a villa San Martino. Ospite del premier. Delle sue cene eleganti. E delle sue nottate a suon di bunga bunga che, parole del Cavaliere, significa semplicemente “bere qualcosa e ballare”. Fino ad ora il particolare era rimasto tra le pieghe delle 782 pagine di richiesta …" categories="Giustizia" tags="Arcore;Bunga Bunga;Il Trota;Renzo Bossi;Ruby;Silvio Berlusconi" fingerprint="7b046aa379b82da8">
  <main>
    <head rend="h1">Le carte di Ruby, c’era anche l’ex fidanzata <lb/> di Renzo Bossi ai bunga bunga di Arcore</head>
    <p>Anche la fidanzata del Trota. C’era pure l’ex “pupa” <hi rend="#b">Elena Morali</hi> a villa San Martino. Ospite del premier. Delle sue cene eleganti. E delle sue nottate a suon di bunga bunga che, parole del Cavaliere, significa semplicemente “bere qualcosa e ballare”. Fino ad ora il particolare era rimasto tra le pieghe delle 782 pagine di richiesta di rinvio a giudizio firmate dai magistrati <hi rend="#b">Forno</hi>, <hi rend="#b">Boccassini</hi>, <hi rend="#b">Sangermano</hi>. Il riferimento a <hi rend="#b">Renzo Bossi</hi> viene fatto durante una telefonata tra <hi rend="#b">Barbara Faggioli</hi> ed <hi rend="#b">Emilio Fede</hi>. E’ il 26 settembre 2010. Mancano pochi minuti alle diciotto, quando una delle predilette del premier che, come <hi rend="#b">Nicole Minetti</hi>, sogna una carriera politica, chiama il direttore del Tg4. Si tratta di una telefonata di cortesia. La Faggioli si trova in palestra con la “Nicky”. S’informa sullo stato di salute di Fede. L’altro la rassicura: “Benino grazie, ieri avevo una sberla addosso che non finiva più”. La Faggioli, però, insiste: “Insomma ti sei riposato”. E allora Fede svela qualche particolare in più: “Sì, sì più o meno, fra una cosa e l’altra, poi sempre tardi a letto sono andato”. E Lui? Lui come sta. Fede risponde: “Lui aveva un sacco di problemucci”.</p>
    <p>Quindi i due iniziano a parlare di una delle tante serate di Arcore. “Ma con chi è rimasto? Due?”, chiede Fede. Allora Barbara Faggioli spiega: “In realtà è rimasto con quelle due, poi c’era la Cinzia e poi c’era l’Anna, poi io so che praticamente ieri è rimasto anche d’accordo che tornava la Maristelle, poi c’era quella, la pupa, quella che è fidanzata con Renzo Bossi che è rimasta”. Il particolare stuzzica la curiosità di Fede. Chi sarebbe la fidanzata del Trota? “Quella bionda”. Fede capisce: “A sì quella che gli piace. La biondona, quella un po’ volgare”. Si tratta della slava? No, risponde la Faggioli, “è la bergamasca”. E in effetti, le cronache rosa dell’estate scorsa raccontano del rapporto sentimentale, proprio in quel periodo, tra Renzo Bossi e tale Elena Morali, nota per la sua partecipazione al reality “La pupa e il secchione”. La loro storia inizia nella primavera del 2010. <hi rend="#b"> Tanto che intervistata da Bergamonews la ragazza ammette. “Più conosco il Trota più mi piace” </hi>. Lei, però, ha le idee chiare e così al settimanale Oggi dichiara:</p>
    <p>
      <hi rend="#b">. E’ metà agosto del 2010. Poco più di un mese dopo, eccola partecipare alle feste di Arcore. Ne parla la Faggioli con Fede. Lo racconta la starlette Francesca Cipriani nelle ricostruzioni (basate sulle intercettazioni) dei magistrati di Milano. E’ lei, annotano i pm, “a dire alla Faggioli che Lui aveva anche delle buste da cinque e da di piu”. La Cipriani dice di essere rimasta contenta “perché ha avuto quello che hanno avuto le altre e cita Ludovica Leoni ed Elena Morali, e dice di aver avuto un braccialetto d’oro con il diamante … con scritto “F” di Francesca”.</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>