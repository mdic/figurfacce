<doc sitename="Il Fatto Quotidiano" title="Magistratura, Di Pietro: “Da Berlusconiaccuse gravi, intervenga Napolitano” - Il Fatto Quotidiano" author="RQuotidiano" date="2011-04-16" url="http://www.ilfattoquotidiano.it/2011/04/16/magistratura-di-pietro-da-berlusconi-accuse-gravi-intervenga-napolitano/104970/" hostname="ilfattoquotidiano.it" description="“Le accuse mosse da Berlusconi alla magistratura sul caso Mills sono gravissime e sono la prova provata che è lui il mandante morale e politico dei manifesti apparsi nei giorni scorsi a Milano in cui i giudici venivano accostati alle Br”. Antonio Di Pietro è il primo a criticare l’intervento del premier che ha accusato …" categories="Politica" tags="Anna Finocchiaro;Antonio Di Pietro;Giorgio Napolitano;Magistratura;Silvio Berlusconi" fingerprint="ab0ed7656545da57">
  <main>
    <head rend="h1">Magistratura, Di Pietro: “Da Berlusconi<lb/>accuse gravi, intervenga Napolitano”</head>
    <p>“Le accuse mosse da Berlusconi alla magistratura sul caso Mills sono gravissime e sono la prova provata che è lui il mandante morale e politico dei manifesti apparsi nei giorni scorsi a Milano in cui i giudici venivano accostati alle Br”.<hi rend="#b"> Antonio Di Pietro</hi> è il primo a criticare l’intervento del premier che ha accusato la magistratura di eversione. “Un presidente del Consiglio che, nell’esercizio delle sue funzioni, paragona la magistratura ad un’associazione a delinquere eversiva, non ha più titolo di rimanere al suo posto. A questo punto, mi auguro che intervenga il presidente della Repubblica prima che si passi dalla farsa berlusconiana alla tragedia mussoliniana”.</p>
    <p>Secondo Anna Finocchiaro il Cavaliere è “delirante, lui è eversivo” ha detto il presidente del gruppo Pd a Palazzo Madama. “A dispetto del buon senso e delle raccomandazioni del Presidente della Repubblica, che non più tardi di alcuni giorni fa ha invitato al Quirinale tutti i gruppi parlamentari proprio per richiamare a un confronto improntato a maggiore serietà e sobrietà tutte le forze politiche, Berlusconi continua con il suo delirio irresponsabile, oggi contro la magistratura, la Consulta, la scuola pubblica. A questo punto mi pare che l’unico vero eversivo sia lui”.</p>
    <p>Per l’associazione nazionale magistrati ”non esistono parole e aggettivi nuovi per esprimere lo sconcerto e lo sdegno di fronte a queste affermazioni”. Così ha commentato il presidente dell’Anm, Luca Palamara.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>