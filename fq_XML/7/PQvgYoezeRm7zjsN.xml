<doc sitename="Il Fatto Quotidiano" title="Berlusconi promette di piantare un milione di alberi l'anno. Ma fa una figuraccia: &quot;Pnrr e G20 ne prevedono già 6 milioni in tre anni&quot; - Il Fatto Quotidiano" author="Franz Baraggino" date="2022-07-22" url="https://www.ilfattoquotidiano.it/2022/07/22/berlusconi-promette-di-piantare-un-milione-di-alberi-lanno-ma-fa-una-figuraccia-pnrr-e-g20-ne-prevedono-gia-6-milioni-in-tre-anni/6721837/" hostname="ilfattoquotidiano.it" description="Figuraccia del leader di Forza Italia già al primo giorno di campagna elettorale: strigliato della parlamentare grillina" categories="Politica" tags="Ambientalismo;Campagna Elettorale;Centrodestra;Forza Italia;Silvio Berlusconi" fingerprint="b5a61b1d92e6d746">
  <main>
    <head rend="h1">Berlusconi promette di piantare un milione di alberi l’anno. Ma fa una figuraccia: “Pnrr e G20 ne prevedono già 6 milioni in tre anni”</head>
    <graphic src="https://st.ilfattoquotidiano.it/wp-content/uploads/2022/01/22/Berlusconi_1200-690x362.jpg"/>
    <p>Ormai i programmi elettorali si fanno un tanto al chilo, tanto chi li legge? Devono averlo pensato quelli di <hi rend="#b">Forza Italia</hi>, costretti a consegnare all’irriducibile leader <hi rend="#b">Silvio Berlusconi</hi> una serie di punti, compreso un certo numero di <hi rend="#b">alberi</hi> da piantare perché si sa, la lotta al cambiamento climatico non può mancare e una pennellata di verde al proprio look non costa nulla. A meno di non sbagliare i conti e promettere meno piante di quante sono già previste nel <hi rend="#b">PNRR</hi> e negli impegni del <hi rend="#b">G20</hi>, come gli fa notare la parlamentare del Movimento 5 stelle <hi rend="#b">Ilaria Fontana</hi>, che facendo due conti mette insieme 6,6 milioni di arbusti.</p>
    <p>La campagna elettorale è già partita e il caldo estivo non scoraggia i pretendenti. Il centrodestra è già petto in fuori, con <hi rend="#b">Giorgia Meloni</hi> che serra i ranghi e ragguaglia gli alleati su tempi e regole dei briefing, <hi rend="#b">Matteo Salvini</hi> che rispolvera la divisa da sceriffo anti immigrati e Berlusconi che subito rilancia con la promessa di portare le pensioni minime a mille euro, quelle “delle nostre mamme”. Cifra che certo può apparire misera sulla bocca del multimilionario ex presidente del Consiglio. Meglio allora parlare di <hi rend="#b">milioni</hi>. Ma con la crisi che morde è più difficile promettere il famoso milione di posti di lavoro che tanto fece discutere vent’anni fa. I tempi cambiano e lui dimostra di sapersi adattare: il milione diventa verde. “C’è l’impegno a mettere a dimora, a piantare ogni anno <hi rend="#b">almeno un milione di alberi</hi> su tutto il territorio nazionale”, spiega regalando “un paio di curiosità” al <hi rend="#i">suo</hi> caro Tg5.</p>
    <p>“Sono rallegrata che Forza Italia si preoccupi dell’ambiente. Peccato però che Berlusconi ha dichiarato nella presentazione dei suoi otto punti programmatici di piantare meno alberi di quelli previsti nel Pnnr e dagli impegni del G20”, lo riprende subito Fontana, sottosegretaria al ministero della Transizione ecologica nell’ormai ex governo Draghi. Che precisa: “Nel PNRR sono già previsti <hi rend="#b">330 milioni di euro</hi> di stanziamento per piantare un totale di <hi rend="#b">6,6 milioni di alberi</hi> per le 14 città metropolitane: 1.65 milioni di piante entro la fine dell’anno e la parte restante entro il dicembre 2024″. E siccome è già campagna elettorale per tutti, <hi rend="#i">à la guerre comme à la guerre</hi>: “Obiettivi ambiziosi, condivisibili e necessari quelli del PNNR e del G20, che il <hi rend="#b">Movimento 5 stelle</hi> negli anni ha fatto propri piantando decine di migliaia di alberi attraverso l’iniziativa “Alberi per il futuro”, spiega Fontana, e rilancia: “Ogni voto al Movimento contribuirà sicuramente a garantire decine di nuovi alberi”. A conti fatti, la campagna elettorale vede Berlusconi già indietro di parecchi milioni di alberi. Che per sua fortuna non votano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>