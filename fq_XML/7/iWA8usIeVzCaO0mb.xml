<doc sitename="Il Fatto Quotidiano" title="Berlusconi replica al Senato e fa un nuovo appello a Fli: &quot;La notte vi porti consiglio&quot; - Il Fatto Quotidiano" author="RQuotidiano" date="2010-12-13" url="http://www.ilfattoquotidiano.it/2010/12/13/berlusconi-replica-al-senato-nessun-interesse-personale-in-attivita-commerciali/81673/" hostname="ilfattoquotidiano.it" description="Silvio Berlusconi ha cercato di mantenere la calma, ma nella controreplica al Senato, perde le staffe. Prima accusa il centrosinistra di allearsi secondo le convenienze del momento: “Voi stavate con l’Unione sovietica quando non dovevate starci e ora che dovreste avere a cuore la federazione russa siete contro…”. Rispondendo all’intervento di Luigi Zanda del Pd …" categories="Fatti quotidiani" tags="Crisi di Governo;Senato;Silvio Berlusconi" fingerprint="fdb7ce7c00cb013d">
  <main>
    <head rend="h1">Berlusconi replica al Senato e fa un nuovo appello a Fli: “La notte vi porti consiglio”</head>
    <p><hi rend="#b">Silvio Berlusconi</hi> ha cercato di mantenere la calma, ma nella controreplica al Senato, perde le staffe. Prima accusa il centrosinistra di allearsi secondo le convenienze del momento: “Voi stavate con l’Unione sovietica quando non dovevate starci e ora che dovreste avere a cuore la federazione russa siete contro…”. Rispondendo all’intervento di <hi rend="#b">Luigi Zanda </hi>del Pd con riferimenti alle rivelazioni di <hi rend="#b">Wikileaks</hi>, il premier ha detto che “con la Russia c’è un rapporto stretto di amicizia personale con<hi rend="#b"> Vladimir Putin</hi> e <hi rend="#b">Dimitri Medvedev</hi>, che stanno cercando di traghettare il loro Paese dal regime alla democrazia. Io da imprenditore prestato alla politica faccio gli interessi delle aziende italiane e ho portato a casa contratti vantaggiosi per <hi rend="#b">Eni, Enel</hi> e <hi rend="#b">Finmeccanica</hi>“. Il premier ha negato di essersi speso per un proprio tornaconto e ha giurato, come già aveva fatto in occasione del vertice di Sochi in Russia, sulla sua stessa famiglia: “Nella mia vita – ha detto il Cavaliere – ho conseguito una fortuna personale, garantisco sui miei figli e sui miei sei nipoti che nessun dollaro è entrato nelle mie tasche grazie a questa diplomazia commerciale”. </p>
    <p>La colpa della mancata crescita italiana rispetto ad altri Paesi europei è dovuta – ha detto Berlusconi nella sua replica al Senato – al debito pubblico accumulato nel periodo 1980-1992″ quando il Partito comunista condivideva il 90% delle decisioni del governo, alla “sinistra ecologista che ha stoppato il nucleare” malgrado fosse stato “un certo <hi rend="#b">Enrico Fermi</hi>” a scoprire le potenzialità dell’energia nucleare. Il premier ha anche citato i ritardi di una Pubblica amministrazione “pletorica e inefficiente”, che esercita un’”oppressione burocratica” sulla società e l’economia, che si aggiunge ai problemi del sistema giudiziario.</p>
    <p>Un intervento a braccio e molto più accalorato risptto a quello della mattinata. Dopo la politica estera, il premier ha rivendicato i successi nelle emergenze, dall’Aquila ai rifiuti di Napoli. Quanto il governo ha fatto per l’emergenza del terremoto “è stato fatto tutto in modo superlativo. Il fango che si è voluto gettare addosso alla Protezione Civile” che invece, ha detto, ha lavorato “in modo esemplare e con onestà”.</p>
    <p>Infine Berlusconi non ha rinunciato a lanciare un appello ai senatori finiani in vista del voto di fiducia: “Mi rivolgo agli amici del Fli. Spero che la notte porti loro consiglio”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>