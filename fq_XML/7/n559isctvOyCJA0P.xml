<doc sitename="Il Fatto Quotidiano" title="Eleonora Berlusconi con Pajtim Kasami, centrocampista del Basilea: &quot;La coppia a bordo del Magnum 70&quot; - Il Fatto Quotidiano" author="Giuseppe Candela" date="2022-07-21" url="https://www.ilfattoquotidiano.it/2022/07/21/eleonora-berlusconi-con-pajtim-kasami-centrocampista-del-basilea-la-coppia-a-bordo-del-magnum-70/6691452/" hostname="ilfattoquotidiano.it" description="I due a bordo del lussuoso motoscafo di Silvio Berlusconi, fra l’arcipelago della Maddalena e Tavolara" categories="Attualità" tags="Chi;Silvio Berlusconi" fingerprint="f9a2e53e6d137635">
  <main>
    <p><graphic src="https://st.ilfattoquotidiano.it/wp-content/uploads/2022/07/21/eleonoraberlusconiCHI-214x300.png"/><hi rend="#i">Diva e Donna</hi>” aveva pubblicato in esclusiva le immagini di <hi rend="#b">Guy Binns</hi>, compagno di <hi rend="#b">Eleonora Berlusconi</hi>, mentre baciava e abbracciava un’altra donna a Parco Sempione, a pochi passi dal Castello Sforzesco a Milano. Immagini che lasciavano pochi dubbi, il segnale chiaro di una relazione finita tra la figlia dell’ex premier, nata dall’amore con Veronica Lario, e il modello britannico.</p>
    <p>Un clamoroso tradimento a favore di flash per una storia nata nel 2011, con la successiva nascita di tre figli: <hi rend="#b">Riccardo, 9 anni, Flora, anni 5, e Artemisia, di soli di due anni</hi>. Il settimanale “<hi rend="#b"> Chi</hi>“, edito dalla famiglia Berlusconi, conferma la fine della relazione aggiungendo un nuovo tassello. La figlia del Cavaliere torna a sorridere con un altro uomo, definito in questa fase “amico speciale”. Eleonora Berlusconi ha trascorso due giorni di relax in Sardegna con</p>
    <p><hi rend="#b">Pajtim Kasami</hi>, centrocampista del Basilea. I due si conoscono da tempo, sono usciti insieme più volte e ora sono volati al mare per rafforzare il loro rapporto.</p>
    <p>“Sono stati a bordo del <hi rend="#b">Magnum 70</hi>, il lussuoso motoscafo di<hi rend="#b"> Silvio Berlusconi</hi>, fra l’arcipelago della Maddalena e Tavolara. La prima sera i due sono scesi a Poltu Quatu per un giro su terra ferma e una cena in un ristorante caro a Eleonora. Il secondo giorno – a parte un pranzo piuttosto lungo e davvero tranquillo presso il ristorante La Corona sull’isola di Tavolara – i due sono sempre rimasti in rada”, spiega il settimanale diretto da <hi rend="#b">Alfonso Signorini</hi>. Il calciatore è noto alle cronache non solo sportive per essere stato fidanzato con<hi rend="#b"> Nicole Scherzinger</hi>, la cantante leader delle Pussycat Dolls.</p>
  </main>
  <comments/>
</doc>