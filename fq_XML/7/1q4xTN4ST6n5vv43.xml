<doc sitename="Il Fatto Quotidiano" title="Berlusconi: &quot;Faremo la flat tax nei primi 100 giorni, pressione fiscale diminuirà sotto il 20%. Io candidato alle elezioni? Ci sto pensando&quot; - Il Fatto Quotidiano" author="F Q" date="2022-08-09" url="https://www.ilfattoquotidiano.it/2022/08/09/berlusconi-faremo-la-flat-tax-nei-primi-100-giorni-pressione-fiscale-diminuira-sotto-il-20-io-candidato-alle-elezioni-ci-sto-pensando/6757343/" hostname="ilfattoquotidiano.it" description="Berlusconi a Radio24: &quot;Faremo la flat tax nei primi 100 giorni, pressione fiscale diminuirà sotto il 20%. Io candidato alle elezioni? Ci sto pensando&quot; [VIDEO]" categories="Politica" tags="Elezioni;Flat Tax;Lega;Matteo Salvini;Silvio Berlusconi" fingerprint="aba838536963bbad">
  <main>
    <p>“<hi rend="#b">Io candidato in vista delle elezioni?</hi> Sul mio futuro vedremo, oggi parliamo del futuro dell’Italia. Dopo il mio no alla premiership e a una eventuale candidatura alla presidenza del Senato, mi hanno assalito tutti quelli del <hi rend="#b">mio partito</hi> e anche degli <hi rend="#b">altri partiti</hi>, dicendomi è importante che io mi candidi. E quindi ho detto: ‘<hi rend="#b">Lasciatemi pensare un poco e poi decidiamo</hi>‘”. Sono le parole pronunciate ai microfoni di “<hi rend="#b">24 Mattino Estate”</hi>, su Radio24, dal leader di <hi rend="#b">Forza Italia, Silvio Berlusconi</hi>, che spiega alcuni punti del programma del centrodestra.</p>
    <p>Il fulcro del progetto politico del centrodestra è la <hi rend="#b">flat tax</hi>. “<hi rend="#b">La faremo nei primi 100 giorni</hi> – afferma Berlusconi – Ne ho discusso a lungo coi miei alleati e direi che è il punto fondamentale del nostro programma<hi rend="#b">. Salvini propone il 15%, noi invece il 23%</hi> perché già nel 1994 col ministro <hi rend="#b">Martino</hi> avevamo compiuto molte ricerche nei 57 Paesi che hanno adottato la flat tax e che hanno ottenuto grandi successi”.<lb/> E aggiunge: “Questo sistema di tassazione infatti ha generato sviluppo e occupazione e soprattutto <hi rend="#b">ha fatto mediamente aumentare del 30% le entrate per lo Stato.</hi> Quindi, il 23% che proponiamo è il risultato di molti studi approfonditi che abbiamo fatto sullo stato dei nostri conti pubblici. <hi rend="#b">Non vogliamo creare ulteriore deficit</hi>. Ma poiché governeremo per 5 anni, sono convinto che nel corso del quinquennio con la crescita che produrremo avremo<hi rend="#b"> l’abbassamento della pressione fiscale anche sotto il 20%</hi>“.</p>
    <p>Berlusconi poi attacca il <hi rend="#b">Pd</hi> per l’alleanza con<hi rend="#b"> Fratoianni</hi>: “Il Pd ha scelto come suo alleato anche chi ha votato contro l’allargamento dell’Alleanza atlantica, questo non è accaduto 30 o 40 anni fa ma la settimana scorsa nel nostro Parlamento.<hi rend="#b"> La nostra fede europeista e occidentale è parte della nostra storia a differenza della sinistra</hi>, non abbiamo nulla da dimostrare, i nostri Governi sono sempre stati dalla parte dell’Europa, dell’America, dell’Occidente, del mondo libero. <hi rend="#b">Questo varrà naturalmente anche per il prossimo governo di centrodestra</hi>, che avrà <hi rend="#b">una politica rigorosamente atlantista ed europeista e di questo noi saremo i garanti</hi>“.</p>
    <p>Commento finale sullo strappo tra Calenda e Pd: “<hi rend="#b">Non penso che sia così importante seguire i continui cambiamenti del signor Calenda.</hi> Lui è un parlamentare europeo eletto col Pd, la settimana scorsa ha fatto un accordo con quello stesso partito e <hi rend="#b">oggi ha scoperto che il Pd è di sinistra</hi>. Francamente non mi pare che sia un tema molto importante. Preferisco di fisco, di burocrazia, di impresa, di lavoro. Il resto è teatrino della politica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>