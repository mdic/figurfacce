<doc sitename="Il Fatto Quotidiano" title="Un Fiuggi Fiuggi generale - Il Fatto Quotidiano" author="Stefano Ferrante" date="2010-10-31" url="http://www.ilfattoquotidiano.it/2010/10/31/sinistri-scricchiolii-defezioni-inattese-crepe/74488/" hostname="ilfattoquotidiano.it" description="Sinistri scricchiolii, defezioni inattese, crepe irreparabili: la crisi del berlusconismo continua inesorabile. Ecco, grazie alla decrittazione dei testi di Nostradamus, una rassegna stampa dei prossimi mesi: Da Il Mattino, 6 gennaio 2011:“A Napoli impennate di giocate al Lotto sul 53, il Vecchio, e il 56, la Caduta. Merito di Gennarina la seppia, considerata l’erede del …" categories="Misfatto" tags="Daniele Capezzone;Gianni Letta;Paolo Bonaiuti;Pier Ferdinando Casini;Pier Luigi Bersani;Sandro Bondi;Silvio Berlusconi" fingerprint="efade038fb3ee22b">
  <main>
    <head rend="h1">Un Fiuggi Fiuggi generale</head>
    <p>Sinistri scricchiolii, defezioni inattese, crepe irreparabili: la crisi del berlusconismo continua inesorabile. Ecco, grazie alla decrittazione dei testi di <hi rend="#b">Nostradamus</hi>, una rassegna stampa dei prossimi mesi:<hi rend="#b"> Da Il Mattino, 6 gennaio 2011</hi>:“A Napoli impennate di giocate al Lotto sul 53, il Vecchio, e il 56, la Caduta. Merito di </p>
    <p><hi rend="#b">Gennarina</hi>la seppia, considerata l’erede del polpo</p>
    <p><hi rend="#b">Paul</hi>. Gennarina, avvolta in un giornale ha schizzato il nero su una foto di</p>
    <p><hi rend="#b">Berlusconi</hi>. Per gli esperti della smorfia più che un malaugurio, una sentenza”.</p>
    <p><hi rend="#b">Da Il Sole 24 ore, 14 febbraio 2011</hi>:“Protesta la Federescort. Il tempo della gratitudine per il premier che tanto si è impegnato per incrementare il fatturato della categoria è lontano. “<hi rend="#b">Tremonti</hi> vuol farci pagare le tasse. Gli studi di settore si basano sui guadagni di chi lavora ad Arcore e Palazzo Grazioli, ma tante ragazze dei night, con la crisi, non ce la fanno” tuona la segretaria <hi rend="#b">Mary Coscialunga</hi>. E anche al sud si incrina il tradizionale consenso del Cavaliere: “Per la Trinacria solo chiacchiere” fa sapere dalla latitanza <hi rend="#b">Calogero Storchiuni</hi>, presidente della onlus di Corleone “Minchia e Lupara”.</p>
    <p><hi rend="#b"> Da Il Corriere della Sera, 11 marzo 2011: </hi>“Si aggrava la posizione del premier nell’inchiesta sui festini. Costringeva le minorenni ad ascoltare le canzoni di <hi rend="#b">Cristina D’Avena</hi> durante il bunga-bunga. Berlusconi intanto spiega perché ha ospitato il Canaro della Magliana ad Arcore: “Si occupava dei setter, me lo consigliò lo stalliere <hi rend="#b">Mangano</hi>. Da me hanno sempre lavorato solo professionisti riconosciuti”.</p>
    <p><hi rend="#b">Da Il Messaggero, 18 aprile 2011: </hi>”Le elezioni segnano una svolta. Sconfitto il fronte del fango” commenta il portavoce dell’Alleanza di Centrosinistra <hi rend="#b">Capezzone</hi>. <hi rend="#b">Bondi</hi> dedica una lirica a <hi rend="#b">Casini</hi> e <hi rend="#b">Bersani</hi> e si candida al ministero della Cultura. <hi rend="#b">Bonaiuti</hi>: “Sono un tecnico a disposizione del Governo”.</p>
    <p><hi rend="#b">Da La Stampa, 18 settembre 2011:</hi> “Sono pronto a servire il Paese” risponde <hi rend="#b">Gianni Letta</hi> a chi lo immagina al Quirinale sostenuto dal centrosinistra “bisogna pacificare l’Italia”. Credo che non si debba infierire sulle vicende giudiziarie di Berlusconi. Che sia costretto a rimanere ad Antigua è già una punizione severa”.</p>
    <p><hi rend="#b">Da Libero“, 3 ottobre 2011:</hi> “Berlusconi? Mi dispiace che non se la passi bene. Mi sembrava una brava persona, anche se non lo ho mai frequentato molto” commenta <hi rend="#b">Marcello Dell’Utri</hi>”.</p>
    <p>da <hi rend="#i">Il Fatto Quotidiano</hi> del 31 ottobre 2010</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>