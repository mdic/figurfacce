<doc sitename="Il Fatto Quotidiano" title="Regionali Sicilia, Musumeci si ritira e l'asse Lega - Forza Italia lancia Prestigiacomo. Ira di Meloni: &quot;Era sulla sulla Sea Watch col Pd&quot; - Il Fatto Quotidiano" author="F Q" date="2022-08-10" url="https://www.ilfattoquotidiano.it/2022/08/10/regionali-sicilia-musumeci-si-ritira-e-lasse-lega-forza-italia-lancia-prestigiacomo-ira-di-meloni-era-sulla-sulla-sea-watch-col-pd/6759087/" hostname="ilfattoquotidiano.it" description="Nello Musumeci si fa da parte, stavolta definitivamente. E Lega e Forza Italia sfidano Giorgia Meloni lanciando la candidatura di Stefania Prestigiacomo a presidente della Sicilia. L’isola che a questo giro sembrava destinata a essere periferica nelle grandi trattative politiche nazionali – le regionali si svolgeranno nello stesso giorno delle politiche – si riappropria del …" categories="Politica" tags="Giorgia Meloni;Lega;Matteo Salvini;Regione Sicilia;Sicilia;Silvio Berlusconi" fingerprint="6886041dd9ef103d">
  <main>
    <head rend="h1">Regionali Sicilia, Musumeci si ritira e l’asse Lega – Forza Italia lancia Prestigiacomo. Ira di Meloni: “Era sulla sulla Sea Watch col Pd”</head>
    <graphic src="https://st.ilfattoquotidiano.it/wp-content/uploads/2022/08/10/siciliamusumeci-690x362.jpg"/>
    <p><hi rend="#b">Nello Musumeci</hi> si fa da parte, stavolta definitivamente. E Lega e Forza Italia sfidano <hi rend="#b">Giorgia Meloni</hi> lanciando la candidatura di <hi rend="#b">Stefania Prestigiacomo</hi> a presidente della Sicilia. L’isola che a questo giro sembrava destinata a essere <hi rend="#b">periferica</hi> nelle <hi rend="#b">grandi trattative politiche nazionali </hi>– le regionali si svolgeranno nello stesso giorno delle politiche – si riappropria del suo spazio. Se a livello nazionale il centrodestra sembra aver archiviato, almeno per il momento, eventuali <hi rend="#b">fratture interne</hi>, in Regione la situazione è molto diversa. E potrebbe presto influenzare anche i rapporti nazionali. Ma andiamo con ordine.</p>
    <p><hi rend="#b">Il passo indietro di Musumeci –</hi> Dopo mesi di tira e molla <hi rend="#b">Nello Musumeci</hi>, il governatore che si è dimesso con tre mesi di anticipo sulla naturale scadenza del suo mandato per agevolare <hi rend="#b">l’election day</hi>, annuncia l’intenzione di non volersi ricandidare. “Basta con questo <hi rend="#b">interminabile mercato nero dei nomi</hi>. Cercatevi un candidato che risponda alle vostre esigenze. Mi rendo conto di essere un presidente scomodo. Ringrazio di vero cuore <hi rend="#b">Giorgia Meloni</hi> e <hi rend="#b">Ignazio La Russa</hi> per il convinto e tenace sostegno datomi. Torno a fare il militante”, scrive il presidente gradito a Fdi sul proprio profilo Facebook. Nel suo futuro, raccontano, c’è un seggio al Senato con <hi rend="#b">Fratelli d’Italia</hi>.</p>
    <p><hi rend="#b">La carta Prestigiacomo –</hi> Il ritiro di Musumeci è un assist ai berlusconiani. <hi rend="#b">Gianfranco Miccichè</hi>, l’uomo che più di tutti ha osteggiato la ricandidatura del governatore uscente, annuncia di aver trovato l’accordo con la Lega di <hi rend="#b">Matteo Salvini</hi>: il candidato governatore comune sarà <hi rend="#b">Stefania Prestagiacomo</hi>. Da sempre molto vicina a Micciché, deputata di <hi rend="#b">Forza Italia</hi> fin dal 1994 e poi due volte ministra nei governi di Berlusconi: alle Pari Opportunità tra il 2001 e il 2006 e all’Ambiente tra il 2008 e il 2011</p>
    <p><hi rend="#b">L’asse Lega – Forza Italia –</hi> Nessuno scambio, dunque: la presidenza della Sicilia va a Forza Italia, e il Carroccio rimarrà la guida della <hi rend="#b">Regione Lombardia</hi>. A esporsi personalmente con Salvini – che in un primo momento aveva messo il proprio veto su Prestigiacomo, rea di aver contestato la <hi rend="#b">sua linea sui migranti</hi> ai tempi in cui guidava il <hi rend="#b">Viminale</hi> – è stato Berlusconi. E dunque è svanito dal tavolo il nome di <hi rend="#b">Nino Minardo</hi>, il leghista siciliano considerato favorito per la corsa a Palazzo d’Orleans in caso di scambio Sicilia-Lombardia tra berlusconiani e salviniani. “La Lega si è dimostrata un <hi rend="#b">partito sensibile</hi> nei confronti dell’intera coalizione. Un grazie a Matteo Salvini e a Silvio Berlusconi che si sono adoperati per <hi rend="#b">trovare la soluzione</hi>. Speriamo che anche gli altri alleati della coalizione dimostrino lo stesso spirito di collaborazione. La nostra candidata <hi rend="#b">Stefania Prestigiacomo</hi> è la persona migliore per sfidare i mille problemi atavici di questa Regione e per gestire con intelligenza ed equilibrio i rapporti con tutti i partiti dell’alleanza”, dice Miccichè, lanciando a questo punto la palla nel campo di Fratelli d’Italia.</p>
    <p><hi rend="#b">La minaccia di Micciché –</hi> L’asse Lega-Fi, infatti, sfida apertamente quello che è il primo partito della coalizione. Che ha appoggiato fino all’ultimo il nome di Musumeci. “Legittimo che Fratelli d’Italia, di fronte a una candidatura sostenuta dalle altre forze della coalizione di centrodestra, possa <hi rend="#b">riflettere e discuterne</hi>, anche al proprio interno”, insiste Miccichè. Che poi evoca una velata minacca: “Attendiamo fiduciosi che maturino certi convincimenti, anche perché l’alternativa sarebbe solo la <hi rend="#b">rottura dell’unità del centrodestra</hi>“.</p>
    <quote><p>Abbiamo sempre difeso l’unità del centrodestra e continueremo a farlo, anche in Sicilia, dove il candidato migliore per noi rimane</p><ref>@Nello_Musumeci</ref>. Una cosa, però, non ci si può chiedere: sostenere un candidato che saliva sulla Sea Watch con il Pd.<p>— Giorgia Meloni ???????? ن (@GiorgiaMeloni)</p><ref>August 10, 2022</ref></quote>
    <p><hi rend="#b">Il no di Fdi e il caso Sea Watch –</hi> Sul fronte opposto, però, rispediscono le minacce al mittente. Prima lo fa <hi rend="#b">Ignazio La Russa</hi>: “La <hi rend="#b">farneticante minaccia di Miccichè</hi> di rompere la coalizione di centrodestra in Sicilia potrebbe <hi rend="#b">diventare realtà</hi>“. Poi <hi rend="#b">Giorgia Meloni</hi> in persona interviene su twitter per scrivere: “Abbiamo sempre difeso l’unità del centrodestra e continueremo a farlo, anche in Sicilia, dove il candidato migliore per noi rimane Nello Musumeci”. Poi attacca frontalmente Prestigiacomo: “Una cosa, però, non ci si può chiedere: sostenere un <hi rend="#b">candidato che saliva sulla Sea Watch con il Pd</hi>“. Il riferimento è allo stesso episodio che in un primo momento aveva spinto Salvini a mettere il suo veto sulla Prestigiacomo: nel gennaio del 2019 – in pieno governo gialloverde – l’ex ministra era<ref target="https://www.ilfattoquotidiano.it/2019/01/27/sea-watch-blitz-di-3-deputati-e-sindaco-di-siracusa-sono-a-bordo-della-nave-fate-scendere-i-migranti-non-e-uno-show/4927371/"> salita insieme al sindaco di Siracusa, a Nicola Fratoianni di Sinistra Italiana e a Riccardo Magi di +Europa, sulla Sea Watch 3</ref>, la nave con a bordo 47 persone salvate nel Mediterraneo che era al largo della città siciliana perché le autorità italiane non avevano autorizzano lo sbarco. Già all’epoca il </p>
    <p><ref target="https://www.ilfattoquotidiano.it/2019/01/27/sea-watch-il-blitz-della-prestigiacomo-da-ministro-dura-su-sbarchi-incontrollati-ma-a-favore-di-voto-e-diritti-degli-immigrati/4927725/">gesto di Prestigiacomo fece discutere altri esponenti del centrodestra</ref>. E oggi rischia di estendere la spaccatura della coalizione da Palermo fino a Roma. Il tutto a 45 giorni dalle politiche. Senza considerare che parallalelamente qualcosa potrebbe muoversi anche sul fronte opposto: per la giornata di domani è previsto un vertice della coalizione che sostiene</p>
    <p><hi rend="#b">Caterina Chinnici</hi>, l’europarlamentare del Pd che ha vinto le primarie del centrosinistra e del</p>
    <p><hi rend="#b">M5s</hi>. Un’alleanza che oggi esiste a Palermo ma non si è frantumata nella Capitale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>