<doc sitename="Il Fatto Quotidiano" title="Raffaele Fitto - L'ex pupillo di B. e quella macchia giudiziaria da cancellare: chi è il ministro degli Affari Europei e attuazione Pnrr - Il Fatto Quotidiano" author="Francesco Casula" date="2022-10-21" url="https://www.ilfattoquotidiano.it/2022/10/21/raffaele-fitto-lex-pupillo-di-b-e-quella-macchia-giudiziaria-da-cancellare-chi-e-il-ministro-degli-affari-europei-e-attuazione-pnrr/6847462/" hostname="ilfattoquotidiano.it" description="Un rappresentante istituzionale “radicalmente avulso dalla democrazia e dalla legalità”. “Un uomo coraggioso che non si è mai sottratto a un interrogatorio e ha più volte rinunciato alla prescrizione per essere assolto con formula piena”. Due ritratti dello stesso uomo: Raffaele Fitto, il neo ministro per gli Affari Europei e attuazione del Pnrr del governo …" categories="Politica" tags="Michele Emiliano;Nichi Vendola;Raffaele Fitto;Silvio Berlusconi" fingerprint="25a46cab796f01fd">
  <main>
    <head rend="h1">Raffaele Fitto – L’ex pupillo di B. e quella macchia giudiziaria da cancellare: chi è il ministro degli Affari Europei e attuazione Pnrr</head>
    <graphic src="https://st.ilfattoquotidiano.it/wp-content/uploads/2022/10/21/raffaele-fitto-1200-690x362.jpg"/>
    <p>Un <hi rend="#b">rappresentante</hi><hi rend="#b">istituzionale</hi> “radicalmente avulso dalla democrazia e dalla legalità”. “Un<hi rend="#b"> uomo coraggioso</hi> che non si è mai sottratto a un interrogatorio e ha più volte rinunciato alla <hi rend="#b">prescrizione</hi> per essere assolto con formula piena”. Due ritratti dello stesso uomo: <hi rend="#b">Raffaele Fitto</hi>, il neo ministro per gli Affari Europei e attuazione del Pnrr del governo guidato da <hi rend="#b">Giorgia</hi><hi rend="#b">Meloni</hi>. Il primo impietoso ritratto è della corte d’appello del tribunale civile di <hi rend="#b">Bari</hi>, <ref target="https://www.ilfattoquotidiano.it/2021/07/16/fitto-dovra-pagare-quasi-mezzo-milione-alla-regione-puglia-per-una-delibera-irregolare-sugli-appalti-rsa-i-giudici-avulso-da-legalita/6264370/">che a giugno 2021 lo ha condannato a risarcire la Regione Puglia di oltre 450mila euro per danni morali, dopo l’inchiesta penale sulla privatizzazione di 11 Rsa pugliesi conclusa tra numerose assoluzioni e una prescrizione</ref>. Il secondo è invece l’immagine offerta dell’esponente di <hi rend="#b">Fratelli d’Italia</hi> dall’avvocato <hi rend="#b">Luciano Ancora</hi> che insieme alla famiglia <hi rend="#b">Sisto</hi> ha sempre seguito le <hi rend="#b">vicende</hi><hi rend="#b">giudiziarie</hi>.</p>
    <p>L’ultima rimasta in piedi è proprio questa <hi rend="#b">condanna civile</hi> che ora pende dinanzi alla <hi rend="#b">Corte</hi><hi rend="#b">di</hi><hi rend="#b">Cassazione</hi>: il neoministro, infatti, ha presentato <hi rend="#b">ricorso</hi> dopo la condanna, ma a distanza di un anno il processo non è ancora stato <hi rend="#b">calendarizzato</hi> dalla Suprema Corte. I fatti risalgono al 2004 quando Fitto ricopriva l’incarico di governatore di Puglia: fu accusato di una serie di <hi rend="#b">reati</hi>, tra cui <hi rend="#b">corruzione</hi>, peculato, <hi rend="#b">falso</hi> e abuso d’ufficio, per aver intascato una tangente da <hi rend="#b">500mila euro</hi> versata dall’imprenditore romano <hi rend="#b">Giampaolo Angelucci</hi> per la gestione di 11 <hi rend="#b">Rsa</hi> in Puglia. Dopo le condanne di primo grado, Fitto è stato assolto in <hi rend="#b">appello</hi> da tutte le accuse; la Cassazione confermò l’<hi rend="#b">assoluzione</hi> per tutti i reati a eccezione di uno: il <hi rend="#b">falso ideologico</hi> che fu rinviato alla Corte d’appello. “Su quel reato – spiega l’avvocato Ancora – poiché la <hi rend="#b">prescrizione</hi> era maturata dinanzi alla Cassazione non è stato possibile <hi rend="#b">rinunciare</hi> come Fitto ha fatto altre volte uscendone sempre assolto”. Secondo il legale sono ben 14 le imputazioni da cui, in <hi rend="#b">diversi</hi><hi rend="#b">processi</hi>, il neo ministro è stato scagionato con <hi rend="#b">formula</hi><hi rend="#b">piena</hi>. Tranne uno.</p>
    <p>Ed è per questo che l’ex europarlamentare di Fratelli d’Italia si è ritrovato nel <hi rend="#b">procedimento</hi><hi rend="#b">civile</hi> contrapposto alla <hi rend="#b">Regione</hi><hi rend="#b">Puglia</hi>, che aveva avanzato una maxi richiesta di risarcimento da <hi rend="#b">21 milioni di euro</hi>, cifra drasticamente ridotta dai giudici a 454mila euro. E su cui ora dovrà esprimersi la <hi rend="#b">Cassazione</hi>. A dirla tutta, però, la Regione aveva presentato nei suoi confronti altre due richieste di risarcimento che la stessa corte d’appello di <hi rend="#b">Bari</hi>, però, ha rigettato. “Guardi, deve scrivere però che su questa vicenda ancora pendente in Cassazione abbiamo presentato istanza di <hi rend="#b">anticipazione</hi> dell’udienza: vogliamo sollecitare la Corte a esprimersi. Raffaele Fitto non si è mai sottratto: in molti pensano che a una <hi rend="#b">prescrizione</hi> non si rinuncia mai, ma lui invece sa che per fare politica deve essere coraggioso e mostrare in modo trasparente il suo <hi rend="#b">operato</hi>”.</p>
    <p>Nato a Maglie il 28 agosto 1969, <hi rend="#b">Raffaele Fitto</hi> è figlio del politico democristiano <hi rend="#b">Salvatore</hi><hi rend="#b">Fitto</hi>, presidente della Regione Puglia dal 1985 fino alla sua <hi rend="#b">morte</hi>, nel 1988. Proprio in quell’anno Raffaele comincia a muovere i suoi passi nella <hi rend="#b">Democrazia</hi><hi rend="#b">Cristiana</hi>: due anni dopo viene eletto in <hi rend="#b">consiglio</hi><hi rend="#b">regionale</hi> e, dopo brevi esperienze da <hi rend="#b">parlamentare</hi> e assessore regionale, nel 2000 si candida alla guida della Puglia e diventa il più giovane presidente di Regione della storia della Repubblica. Il <hi rend="#b">suo mandato</hi> dura solo 5 anni: nel 2005 esce sconfitto dal confronto con <hi rend="#b">Nichi</hi><hi rend="#b">Vendola</hi>. Nel 2006 torna in Parlamento, ma nelle fila di <hi rend="#b">Forza</hi><hi rend="#b">Italia</hi> e nel 2008 è nominato ministro per gli Affari regionali nel governo <hi rend="#b">Berlusconi IV</hi>. Considerato il pupillo del Cav, rompe con lui nel 2014 a causa del “<hi rend="#b">patto del Nazareno</hi>” stretto con <hi rend="#b">Matteo</hi><hi rend="#b">Renzi</hi>. Diventa europarlamentare e dopo una parentesi politica con il movimento “Direzione Italia”, entra in Fratelli d’Italia. Nel 2020 si ricandida alla <hi rend="#b">Regione</hi><hi rend="#b">Puglia</hi>, ma perde ancora: le elezioni confermano <hi rend="#b">Michele</hi><hi rend="#b">Emiliano</hi>. Suo nemico giurato: è proprio Emiliano che contro di lui muove altre due richieste di <hi rend="#b">risarcimento</hi>, ma senza successo. Resta solo quel neo: un <hi rend="#b">falso</hi><hi rend="#b">ideologico</hi> che pur non avendo arrecato, secondo i giudici civili, danni patrimoniali alla Puglia, ha causato un <hi rend="#b">danno di immagine</hi>. Per l’ex pupillo di Berlusconi è una “<hi rend="#b">sentenza</hi><hi rend="#b">contradditoria</hi>“, perché “chiarisce in modo indiscutibile che non esiste alcun danno patrimoniale” eppure lo condanna e soprattutto per Fitto esprime “valutazioni sulla mia persona <hi rend="#b">inopportune</hi> ed <hi rend="#b">offensive</hi> del tutto estranee a logiche giuridiche che meriterebbero sicuramente altro tipo di <hi rend="#b">valutazioni</hi> e che costituiscono un precedente isolato e <hi rend="#b">pericolosissimo</hi>, reso al di fuori di ogni canone di <hi rend="#b">ragionevolezza</hi>, atteso che la stessa Corte non ha potuto <hi rend="#b">individuare</hi>, nella mia condotta (che pure ribadisco essere stata legittima) una idoneità a causare un danno patrimoniale all’ente”. Una <hi rend="#b">macchia</hi>, insomma, che vorrebbe cancellare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>