<doc sitename="Il Fatto Quotidiano" title="Dell'Utri: &quot;Berlusconi ascolta troppi cretini&quot; - Il Fatto Quotidiano" author="Stefano Feltri" date="2011-11-12" url="http://www.ilfattoquotidiano.it/2011/11/12/berlusconi-ascolta-troppi-cretini/170196/" hostname="ilfattoquotidiano.it" description="“Sono cose della vita”. Il senatore Marcello Dell’Utri, 70 anni, ha appena mangiato una banana alla buvette del Senato e, dall’alto della sua condanna a sette anni e mezzo per concorso esterno in associazione mafiosa, rivela il suo atteggiamento zen verso la caduta del sodale di una vita, Silvio Berlusconi. Lei ci parla ancora con …" categories="Politica" tags="Forza Italia;Giustizia;Marcello Dell’Utri;PDL;Silvio Berlusconi" fingerprint="b9c05169d0a5517d">
  <main>
    <head rend="h1">Dell’Utri: “Berlusconi ascolta troppi cretini”</head>
    <p>
      <ref target="http://www.ilfattoquotidiano.it/wp-content/uploads/2011/08/DellUtri_interna.jpg">
        <graphic decoding="async" class="size-full wp-image-152562" title="Dell'Utri_interna" src="http://www.ilfattoquotidiano.it/wp-content/uploads/2011/08/DellUtri_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/08/DellUtri_interna.jpg" title="Dell'Utri_interna"/>
    <p>“Sono cose della vita”. Il senatore <hi rend="#b">Marcello Dell’Utri</hi>, 70 anni, ha appena mangiato una banana alla buvette del Senato e, dall’alto della sua condanna a sette anni e mezzo per concorso esterno in associazione mafiosa, rivela il suo atteggiamento zen verso la caduta del sodale di una vita, <hi rend="#b">Silvio Berlusconi</hi>.<hi rend="#b">Lei ci parla ancora con Berlusconi, in queste ore?</hi> Certo che ci parliamo. <hi rend="#b">Ed è amareggiato come dicono? Preoccupato che l’impero economico venga travolto dal crollo politico?</hi> I giornalisti possono scrivere quello che vogliono. Sono settimane queste in cui si può dire tutto e il suo contrario. <hi rend="#b">Ma è vero o no che Berlusconi è disperato? </hi>Sono le cose della vita, è comprensibile, no? <hi rend="#b">Con chi si consiglia Berlusconi in queste ore difficili?</hi> È uno che parla con tutti. Ci sono persone che io non considero degne di essere ricevute, poi capita che vado a trovare Berlusconi e lo trovo che parla con quelle stesse persone, a lungo. Sostiene che anche un cretino ha sempre qualcosa di intelligente da dire. </p>
    <p><hi rend="#b">Non starà mica criticando il Cavaliere?</hi> Per me lui è come Garibaldi. Se ne può parlare solo bene. <hi rend="#b">Anche Mario Monti sembra un po’ Garibaldi. Nessuno riesce a trovargli un difetto. </hi>Vedremo. <hi rend="#b">Ma c’è ancora l’ultima partita da giocare: il ministero della Giustizia del nuovo governo. È vero che il Cavaliere punta ad avere un ministro amico, che lo protegga? </hi>È tutto inutile, non ti lasciano fare niente. Lo abbiamo visto. E se il ministro è amico è pure peggio. <hi rend="#b">Si dice che a Berlusconi non dispiacerebbe vedere Giuliano Amato come Guardasigilli, per stare tranquillo. </hi>Amato lo puoi mettere dove vuoi. Alla Giustizia, alla Difesa, agli Interni, va bene dappertutto. Però sarebbe ora di lasciare largo ai giovani.</p>
    <p><hi rend="#b">Avete avuto Alfano, alla Giustizia. Che è giovane</hi>. Sì. Ma c’è un problema di classe politica: ormai quando accendo la tv e li vedo lì, che parlano, e si capisce che non hanno mai letto un libro e quindi non sanno mai cosa dire, ecco, mi scatta un riflesso e cambio subito canale. Proprio non ci riesco a guardarli. La televisione bisogna spegnerla. Io ormai guardo solo le partite.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>