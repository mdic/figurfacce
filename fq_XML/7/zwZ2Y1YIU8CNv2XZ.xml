<doc sitename="Il Fatto Quotidiano" title="Verona, la destra divisa manda la sinistra al ballottaggio dopo un ventennio. Tosi-Sboarina, incognita veti incrociati sul 2° turno - Il Fatto Quotidiano" author="Giuseppe Pietrobelli" date="2022-06-13" url="https://www.ilfattoquotidiano.it/2022/06/13/verona-la-destra-divisa-manda-la-sinistra-al-ballottaggio-dopo-un-ventennio-tosi-sboarina-incognita-veti-incrociati-sul-2-turno/6624867/" hostname="ilfattoquotidiano.it" description="Verona, i contrasti tra Meloni e Salvini penalizzano il centrodestra: dopo un ventennio la sinistra al ballottaggio [LEGGI]" categories="Elezioni e Referendum 2022" tags="Damiano Tommasi;Flavio Tosi;Matteo Salvini;Silvio Berlusconi" fingerprint="3b8c0e5fe9faa3a5">
  <main>
    <head rend="h1">Verona, la destra divisa manda la sinistra al ballottaggio dopo un ventennio. Tosi-Sboarina, incognita veti incrociati sul 2° turno</head>
    <graphic src="https://st.ilfattoquotidiano.it/wp-content/uploads/2022/02/17/MeloniSalvini1200-690x362.jpg"/>
    <p><hi rend="#b">VERONA –</hi> Il centrosinistra in testa e i due esponenti di un <hi rend="#b">centrodestra diviso</hi> che si contendono il secondo posto fino all’ultimo voto. È questo lo scenario, in parte inedito, in parte annunciato, che sembra uscire dagli exit poll delle amministrative a <hi rend="#b">Verona</hi>. Inedito, perché cinque anni fa la candidata espressa dal <hi rend="#b">centrosinistra</hi> non arrivò nemmeno al <hi rend="#b">ballottaggio</hi>, in qualche modo atteso perché gli ultimi sondaggi avevano dato l’ex calciatore <hi rend="#b">Damiano Tommasi</hi> al primo posto, almeno al primo turno. I sondaggi all’uscita dai seggi sono stati realizzati da <hi rend="#b">Opinio</hi> per la Rai e, in attesa dell’apertura delle urne che avverrà alle ore 14 del 13 giugno, collocano <hi rend="#b">Tommasi</hi> fra il 37 e il 41 per cento. A sgomitare al secondo posto, il sindaco uscente <hi rend="#b">Federico Sboarina</hi>, sostenuto da Fratelli d’Italia e Lega, e l’ex sindaco<hi rend="#b"> Flavio Tosi</hi>, ex leghista (fu espulso nel 2015), che ha governato Verona dal 2007 al 2017, e che ha ottenuto l’appoggio anche di Forza Italia di <hi rend="#b">Silvio Berlusconi</hi> e Italia Viva di <hi rend="#b">Matteo</hi><hi rend="#b">Renzi</hi>. Entrambi oscillano tra il 27 e il 31 per cento. Si tratta di una forbice troppo ampia per dare indicazioni più precise, soprattutto su chi andrà al <hi rend="#b">ballottaggio</hi>, eppure se la tendenza sarà confermata, le <hi rend="#b">indicazioni</hi> sono abbastanza nette.</p>
    <p>Innanzitutto, e comunque vada a finire, non sembra che ci sia stato un significativo effetto-traino sugli elettori dai cinque anni di gestione della città da parte dell’avvocato <hi rend="#b">Sboarina</hi>, il cui staff si aspettava che balzasse subito al primo posto. In effetti il percorso del sindaco uscente nel <hi rend="#b">quinquennio</hi> è stato ondivago. Aveva cominciato venendo eletto al <hi rend="#b">ballottaggio</hi> (contro <hi rend="#b">Patrizia Bisinella</hi>, compagna di Flavio Tosi) con la lista civica Battiti e l’appoggio di tutto il centrodestra. Poi era stato corteggiato da <hi rend="#b">Matteo Salvini</hi> che gli aveva assicurato una seconda legislatura. Un anno fa Sboarina ha annunciato platealmente di aver preso la tessera di<hi rend="#b"> Fratelli d’Italia</hi>, tornando così in quella casa delle destre italiane che lo aveva già visto eletto consigliere comunale nel 2002 con <hi rend="#b">Alleanza</hi><hi rend="#b">Nazionale</hi>.</p>
    <p>Il secondo dato è quello di un centrodestra diviso che è costretto ad <hi rend="#b">inseguire</hi> in una città che è tradizionalmente una sua<hi rend="#b"> riserva di caccia</hi>. La dimostrazione viene da quasi un <hi rend="#b">ventennio</hi> in cui non ha consentito al centrosinistra di andare neppure al ballottaggio. Il parto delle <hi rend="#b">candidature</hi> è stato molto travagliato. Sembrava che Salvini non avesse gradito la scelta di <hi rend="#b">Sboarina</hi>, quindi ha tergiversato per mesi, aspettando l’elezione del <hi rend="#b">capo dello Stato</hi> prima di scoprire le sue carte. Alla fine lo ha appoggiato, ma il partito leghista non sembra averla presa molto bene. I <hi rend="#b">manifesti</hi><hi rend="#b">elettorali</hi>, tutti centrati sul simbolo di partito, dimostrano che il <hi rend="#b">Carroccio</hi> mette al primo posto il confronto interno con Fratelli d’Italia. Se questo si tradurrà anche in un voto disgiunto, magari a beneficio di Tosi, lo si capirà solo quando le schede saranno contate.</p>
    <p>Il terzo dato è costituito da <hi rend="#b">Tommasi</hi>, considerato un outsider abbastanza anonimo e senza <hi rend="#b">esperienza</hi><hi rend="#b">politica</hi>, che approfitta dei litigi in casa altrui in modo apparentemente marcato. “Qualcosa sta succedendo, dobbiamo farlo succedere…” ha detto ieri sera, dopo la <hi rend="#b">chiusura</hi> dei seggi, nel suo quartier generale, dove i sostenitori hanno accolto con applausi da stadio i <hi rend="#b">dati diffusi</hi> dalla televisione. Poi ha aggiunto, compassato, ma soddisfatto: “Avendo sempre fatto pochi gol non so come si esulta. Alla fine delle partite, più stanco degli altri, mi limitavo a <hi rend="#b">gioire</hi><hi rend="#b">dentro</hi>. Lo spirito respirato nell’ultimo appuntamento in piazza non era di <hi rend="#b">campagna</hi><hi rend="#b">elettorale</hi>, ma di tante persone che volevano stare assieme e vogliono costruire qualcosa di nuovo per questa città. Ce la metteremo tutta per prendercela”.</p>
    <p>L’ex leghista <hi rend="#b">Flavio</hi><hi rend="#b">Tosi</hi> sta dimostrando di essere un <hi rend="#b">sempreverde</hi> della politica. Per dieci anni ha fatto il sindaco, cinque anni fa ha portato la <hi rend="#b">Bisinella</hi> al ballottaggio contro ogni <hi rend="#b">previsione</hi>, adesso è ancora lì che se la gioca. È la <hi rend="#b">dimostrazione</hi> che il suo consenso a <hi rend="#b">Verona</hi> è ancora molto forte, costruito sui contatti interpersonali e sulla <hi rend="#b">conoscenza</hi> della città. “Mai come questa volta abbiamo sperimentato la difficoltà a far passare i nostri <hi rend="#b">messaggi</hi> attraverso i media” commentano dal suo <hi rend="#b">entourage</hi>. Di sicuro anche <hi rend="#b">Forza Italia</hi> ha dimostrato di avere un certo peso elettorale e potrebbe consumare una specie di <hi rend="#b">vendetta</hi> per non essere stata trattata alla pari dall’amministrazione Sboarina. I commenti definitivi si faranno dopo lo <hi rend="#b">scrutinio</hi>, ma sarebbe clamoroso se il sindaco uscente dovesse restare fuori dal ballottaggio. Uno schiaffo soprattutto alla <hi rend="#b">Meloni</hi>, che su Verona si è impegnata tantissimo per ottenere il <hi rend="#b">primo sindaco</hi> di una grande città del Nord. I contraccolpi nel rapporto già non idilliaco con <hi rend="#b">Salvini</hi> si farebbero sentire. In ogni caso la <hi rend="#b">tripolarizzazione</hi> dell’elettorato, come sembrano indicare gli <hi rend="#b">exit</hi><hi rend="#b">poll</hi>, lascia aperta qualsiasi soluzione per il secondo turno, considerando che sul fronte di <hi rend="#b">centrodestra</hi> non sarà facile superare divisioni anche personali (tra Sboarina e Tosi) per far convergere i voti su chi dei due dovesse andare alla <hi rend="#b">conta</hi><hi rend="#b">finale</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>