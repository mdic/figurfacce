<doc sitename="Il Fatto Quotidiano" title="Editto bulgaro, per B. pagano i colonnelliLa Corte dei Conti condanna Saccà e Marano - Il Fatto Quotidiano" author="RQuotidiano" date="2010-12-16" url="http://www.ilfattoquotidiano.it/2010/12/16/editto-bulgaro-per-b-pagano-i-colonnellila-corte-dei-conti-condanna-sacca-e-marano/82342/" hostname="ilfattoquotidiano.it" description="Berlusconi dispone la censura, i dirigenti Rai eseguono e a perderci è la Rai che, sulla scorta di decisione politiche e non aziendali, subisce un danno economico. Questo il senso dell’editto bulgaro, messo oggi nero su bianco. La Corte dei Conti, organo dello Stato preposto controllo delle entrate e delle spese pubbliche, ha condannato Agostino …" categories="Media" tags="Agostino Saccà;Daniele Luttazzi;Editto Bulgaro;Enzo Biagi;Michele Santoro;Silvio Berlusconi" fingerprint="e5ff493be4ec3fb9">
  <main>
    <head rend="h1">Editto bulgaro, per B. pagano i colonnelli<lb/>La Corte dei Conti condanna Saccà e Marano</head>
    <p>Berlusconi dispone la censura, i dirigenti Rai eseguono e a perderci è la Rai che, sulla scorta di decisione politiche e non aziendali, subisce un danno economico.</p>
    <p>Questo il senso dell’editto bulgaro, messo oggi nero su bianco. La Corte dei Conti, organo dello Stato preposto controllo delle entrate e delle spese pubbliche, ha condannato <hi rend="#b">Agostino Saccà</hi> e <hi rend="#b">Antonio Marano</hi>, all’epoca rispettivamente direttore generale Rai e direttore di Raidue, al pagamento di 110 mila euro ciascuno per il danno economico causato alla Rai in seguito a quello che, appunto, è stato definito “editto Bulgaro”.</p>
    <p>Nel 2002, da Sofia, Berlusconi emanò il suo famoso diktat: “Biagi, Luttazzi e Santoro hanno fatto un uso criminoso della televisione pubblica”. Le sue parole lasciarono il segno: i due giornalisti e l’autore satirico vennero allontanati dalla Rai e al posto del talk show di Santoro fu programmato su RaiDue “Excalibur” di <hi rend="#b">Antonio Socci</hi>.</p>
    <graphic src="https://img.youtube.com/vi/8Q55Te1p6yY/maxresdefault.jpg"/>
    <p>Oltre alla causa di lavoro avviata nel 2002 (che portò successivamente al reintegro del giornalista), <hi rend="#b">Michele Santoro</hi> nel 2005, tramite il suo avvocato <hi rend="#b">Domenico D’Amati, </hi>intentò un esposto alla magistratura contabile relativo al danno erariale conseguente la decisione dei due dirigenti pubblici di non utilizzare lo stesso Santoro e <hi rend="#b">Sandro Ruotolo</hi>. Oggi la sentenza: a risponderne devono essere personalmente i due dirigenti.</p>
    <p>“La decisione della Corte – commenta l’avvocato D’Amati – afferma due importanti principi: il primo è che la Rai è un’azienda pubblica e quindi i suoi amministratori la devono gestire in modo di non danneggiare l’erario”. Il secondo “è che la cattiva gestione del personale è titolo di responsabilità, anche a livello individuale, degli amministratori”. D’Amati fa riferimento in particolare ad altri, casi, magari meno noti della vicenda Santoro, “di persone accantonate ingiustamente che magari hanno continuato a ricevere lo stipendio senza poter lavorare né esprimere la propria personalità”.</p>
    <p>Per il legale dell’ex direttore Rai Saccà, <hi rend="#b">Federico Tedeschini</hi>, invece, la sentenza della Corte dei Conti “è più una vittoria che una sconfitta a fronte di un’iniziale richiesta danni pari a 1 milione e 800mila euro”. Non riesco, aggiunge, “a comprendere dove abbiano trovato il danno, se non ha sbagliato non deve pagare niente”. E annuncia che verrà presentato appello non appena verranno pubblicate le motivazioni.</p>
    <p><hi rend="#b">Beppe Giulietti</hi>, portavoce di Articolo21, si dice soddisfatto della sentenza e lancia una proposta: “Ci auguriamo che dopo la sentenza della Corte dei Conti la Rai decida di cambiare pagina e di cominciare a sanzionare colore che censurano e non coloro che sono censurati”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>