<doc sitename="Il Fatto Quotidiano" title="Aeroporto di Malpensa intitolato a Berlusconi, si mobilitano i Giovani Dem: oltre 10mila firme in mezza giornata - Il Fatto Quotidiano" author="Lorenzo Giarelli" date="2024-07-08" url="https://www.ilfattoquotidiano.it/2024/07/08/aeroporto-di-malpensa-intitolato-a-berlusconi-si-mobilitano-i-giovani-dem-oltre-10mila-firme-in-mezza-giornata/7615317/" hostname="ilfattoquotidiano.it" description="Più di 10 mila firme in mezza giornata. Appena si è diffusa la notizia che Enac e il ministero dei Trasporti di Matteo Salvini intitoleranno l’aeroporto di Malpensa a Silvio Berlusconi, i Giovani democratici della Lombardia hanno organizzato una petizione su change.org per chiedere alle istituzioni di ripensarci: ben presto l’appello ha superato lo steccato …" categories="Politica" tags="Aeroporto di Malpensa;Giovani Pd;Malpensa;PD;Silvio Berlusconi" fingerprint="dbe723dfb8efb35">
  <main>
    <head rend="h1">Aeroporto di Malpensa intitolato a Berlusconi, si mobilitano i Giovani Dem: oltre 10mila firme in mezza giornata</head>
    <graphic src="https://st.ilfattoquotidiano.it/wp-content/uploads/2023/10/31/aereo-690x362.jpg"/>
    <p><hi rend="#b">Più di 10 mila firme in mezza giornata</hi>. Appena si è diffusa la notizia che Enac e il ministero dei Trasporti di Matteo Salvini intitoleranno <hi rend="#b">l’aeroporto di Malpensa a Silvio Berlusconi</hi>, i Giovani democratici della Lombardia hanno organizzato una petizione su <ref target="https://www.change.org/p/malpensa-%C3%A8-di-tutti-no-all-aeroporto-berlusconi">change.org</ref> per chiedere alle istituzioni di ripensarci: ben presto l’appello ha superato lo steccato della giovanile del Pd, raggiungendo migliaia di persone al punto da interessare diverse sezioni del partito anche fuori dalla Regione: “Ci piacerebbe che la protesta coinvolgesse anche<hi rend="#b"> il Pd nazionale</hi> – dice Tiziana Elli, militante Gd di Milano – e magari gli altri partiti di opposizione. Ma noi Giovani democratici in Lombardia siamo ‘solo’ un migliaio, perciò se in poche ore siamo arrivati a questi numeri significa che, al di là dei partiti, c’è forte indignazione tra la gente”.</p>
    <p>La petizione è molto chiara. Si rivolge a Giorgia Meloni e Matteo Salvini e descrive l’aeroporto di Malpensa come “porta della Lombardia al mondo”, “crocevia per milioni di viaggiatori”, dunque “<hi rend="#b">orgoglio italiano</hi>” che “non può essere intitolato a <hi rend="#b">una figura così divisiva e controversa</hi>” come Berlusconi. Secondo i Giovani dem, Malpensa meriterebbe un nome “che incarni valori di onestà. Integrità e servizio alla comunità” ed è chiaro che “Berlusconi non rispecchia quei valori, come dimostrato dalle numerose condanne penali ricevute nel corso degli anni”. L’appello cita la condanna definitiva per<hi rend="#b"> frode fiscale</hi>, ma richiama anche il caso Ruby e altri guai legali da cui l’ex premier è uscito illeso, ferme restando le responsabilità politiche e morali emerse dalle sentenze e non solo. Oltre a Tiziana Elli, 25 anni, tra i promotori dell’appello c’è <hi rend="#b">Elena Lo Monte, classe 2004</hi>: “Berlusconi ha contribuito a sdoganare la criminalità come parte della politica – spiega al <hi rend="#i">Fatto</hi> – e il nostro compito è contrastare questa mentalità”.</p>
    <p>Da qui la partenza di una specie di<hi rend="#b"> flash mob digitale</hi>: “Ci siamo sentiti in un gruppo Whatsapp domenica – racconta Elli – e in poche ore abbiamo scritto l’appello, con l’aiuto anche della nostra vice-segretaria regionale Anna Zambon”.</p>
    <p>La lotta parte dunque da una generazione nata dentro il berlusconismo, in attesa che anche i “grandi” la facciano propria: “Già quando era in vita, il racconto su Berlusconi non è mai stato oggettivo – è la versione di Lo Monte – ma <hi rend="#b">con la sua morte siamo ben oltre il revisionismo</hi>”. Almeno l’aeroporto ne resti fuori.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>