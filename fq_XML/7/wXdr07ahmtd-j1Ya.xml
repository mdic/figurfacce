<doc sitename="Il Fatto Quotidiano" title="I saldi secondo il Vernacoliere: &quot;Bondi tornerà a sinistra scontato, Capezzone è in omaggio&quot; - Il Fatto Quotidiano" author="Eleonora Bianchini" date="2011-01-02" url="http://www.ilfattoquotidiano.it/2011/01/02/i-saldi-del-vernacoliere-bondi-tornera-a-sinistra-scontato-capezzone-e-in-omaggio/84581/" hostname="ilfattoquotidiano.it" description="“Berlusconi si è affermato perché è la quintessenza dell’italiano: fascista e finto clericale. E’ un dittatore in pectore motivato dal potere di comprare la gente che gli lecca il culo”. Mario Cardinali è il direttore del Vernacoliere, il mensile di “satira, umorismo e mancanza di rispetto”, che dal 1982 commenta il costume del Belpaese in …" categories="Cultura" tags="Daniele Capezzone;Governo;Livorno;Nichi Vendola;Pier Luigi Bersani;Silvio Berlusconi" fingerprint="e599c5253c3e422c">
  <main>
    <p>“Berlusconi si è affermato perché è la quintessenza dell’italiano: fascista e finto clericale. E’ un dittatore in pectore motivato dal potere di comprare la gente che gli lecca il culo”. <hi rend="#b">Mario Cardinali</hi> è il direttore del <hi rend="#i">Vernacoliere</hi>, il mensile di “satira, umorismo e mancanza di rispetto”, che dal 1982 commenta il costume del Belpaese in dialetto livornese e in italiano. “Il premier ci offre molti spunti – spiega -. Non nasce tutti i giorni un <hi rend="#i">tombeur</hi> di escort come lui, che si permette di pagare tutto e tutti. Ma ora ha stufato anche un po’ a sinistra. C’è saturazione verso questo ceto poltronista che si auto mantiene e si giustifica”. Con il suo linguaggio irriverente, il <hi rend="#i">Vernacoliere</hi> aggredisce una politica incapace a difendere i diritti, ma abile a gestire lobby e consorterie. La copertina di dicembre 2010 ha auspicato il crollo del berlusconismo. Come? Annunciando i saldi di fine stagione del governo: “Sirvio svende tutto e liquida ‘r personale di servizzio. Occasionissima: Bondi a metà prezzo con Capezzone omaggio”.</p>
    <p>
      <hi rend="#b">Il Vernacoliere prevede ciò che la sinistra invoca senza successo dal 1994. Davvero siamo alla fine?</hi>
    </p>
    <p>E’ un augurio satirico. Crollano gli imperatori e iniziano le svendite. Se nel governo ci fosse ancora Giuliano Ferrara lo avrebbero ceduto a chili. Il crollo viene da Fini, che si è staccato e non vuole essere servo. E da Bossi, che per il federalismo è pronto ad allearsi con la sinistra.</p>
    <p><hi rend="#b">Che fine faranno alcuni fedelissimi di Berlusconi? Partiamo da Bondi.</hi><lb/> Ricandidato a sinistra. Visti i cambi di casacca non c’è da meravigliarsi. E poi lui si è già rivolto a loro scrivendo “cari compagni…”.</p>
    <p><hi rend="#b">Capezzone?</hi><lb/> Ah, il cortigiano acritico. E pensare che è stato un radicale. “Ma ti levi di culo?”, gli direi.</p>
    <p><hi rend="#b">La Carfagna?</hi><lb/> Torna a fare calendari.</p>
    <p><hi rend="#b">La Brambilla?</hi><lb/> Cambia colore dei capelli. Come gli altri è in svendita, perché conta il padrone. Che li prende insignificanti e li fa diventare qualcuno. Pure Andreotti aveva una sua dignità politica, oggi ci sono solo mezze seghe.</p>
    <p><hi rend="#b">Quale è il miglior leader per la sinistra?</hi><lb/> E che cos’è la sinistra? Vendola naviga nel mare magnum di religiosità della sinistra ed emoziona, ma tra teoria e pratica c’è differenza. Matteo Renzi coi rottamatori cerca spazio per guidare i comitati d’affari. Bersani è bravo, lo stimo, ma è un ectoplasma. Meglio quando non era segretario, ora mi sembra il suggeritore di sé stesso.</p>
    <p><hi rend="#b">E Fini potrebbe guidare la destra?</hi><lb/> E’ interessante vedere la sua rimasticazione del passato. Si oppone a Berlusconi perché non vuole essere il suo servo, ma un protagonista. Mica tutti vogliono fare i Bondi.</p>
    <p>
      <hi rend="#b">Al Vernacoliere non usate un linguaggio sofisticato per rendere il messaggio…</hi>
    </p>
    <p>Non siamo qualunquisti, registriamo l’animo della gente. L’antipolitica è quella dei mestieranti di Palazzo. Ai tempi delle ideologie si concepivano i partiti come creature dal basso, oggi sono gabbie dall’alto, comitati d’affari. Bisogna ridiscutere la realtà.</p>
    <p><hi rend="#b">E i giornali aiutano a farlo?</hi><lb/> Sono iscritto dal ‘66 all’ordine e lo abolirei. Quello di oggi è un giornalismo di servizio, non è inchiesta o servizio sociale. Come ‘quarto potere’ dovrebbe dare voce a chi non ce l’ha, ma le testate non vogliono farlo perché, si sa, tengono famiglia. Il duo Feltri-Belpietro usa il manganello, la sedicente destra liberale vuole che i fascisti di prima diventino gli agnelli di oggi. E la sinistra usa i temi sociali come strumenti di affermazione partitica.</p>
    <p>
      <hi rend="#b">Uomini dell’anno: per il Sole 24 ore è Marchionne, per Liberazione l’operaio Fiat e per Libero è Tulliani, il cognato di Fini. Cardinali chi elegge?</hi>
    </p>
    <p>Scelgo l’italiano, che dal punto di vista economico e sociale se la passa molto male. I nostri politici hanno creato il ‘nuovo socialismo della carità’ a cui siamo assuefatti. Sopravvivono solo le mense della Caritas, mentre prima c’erano le case del popolo.</p>
    <p><hi rend="#b">E gli studenti?</hi><lb/> A loro modo si sono ribellati, ma non manifestano la disperazione degli sfrattati, di chi non arriva alla terza settimana del mese. Ormai, purtroppo, rivendicano solo qualcosa che è diventato elitario, cioè il diritto allo studio.</p>
    <p><hi rend="#b">I sindacalisti?</hi><lb/> Non sono più di lotta ma di apparato, a difesa di farabutti e fannulloni. Vogliono che finiamo a mangiare come i cinesi.</p>
    <p><hi rend="#b">Il miglior politico italiano dell’anno?</hi><lb/> A me è piaciuto Di Pietro quando ha detto “fascista” a La Russa. È stato liberatorio.</p>
    <p><hi rend="#b">Se crolla l’impero chi arriva?</hi><lb/> Berlusconi ha fatto il partito azienda, ma non ci sono uomini d’affari come lui. Non c’è un’ideologia, non c’è un futuro politico. Ci arrangeremo.</p>
    <p/>
  </main>
  <comments/>
</doc>