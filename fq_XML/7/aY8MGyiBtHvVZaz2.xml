<doc sitename="Il Fatto Quotidiano" title="Il sultano del Brunei vuole villa Certosa: il sopralluogo nella residenza di Berlusconi - Il Fatto Quotidiano" author="F Q" date="2024-06-28" url="https://www.ilfattoquotidiano.it/2024/06/28/il-sultano-del-brunei-vuole-villa-certosa-il-sopralluogo-nella-residenza-di-berlusconi/7605106/" hostname="ilfattoquotidiano.it" description="La storica residenza di Porto Rotondo, in vendita per cinquecento milioni, potrebbe entrare a far parte dell'enorme patrimonio di Hassanal Bolkian" categories="Politica" tags="Sardegna;Silvio Berlusconi;Villa Certosa" fingerprint="7fce762513ceca81">
  <main>
    <head rend="h1">Il sultano del Brunei vuole villa Certosa: il sopralluogo nella residenza di Berlusconi</head>
    <graphic src="https://st.ilfattoquotidiano.it/wp-content/uploads/2022/04/19/Villa-Certosa-690x362.jpg"/>
    <p>Il <hi rend="#b">sultano del Brunei</hi> ha messo gli occhi su <hi rend="#b">villa Certosa</hi>: la storica residenza estiva di Silvio Berlusconi a Porto Rotondo, in <hi rend="#b">Sardegna</hi>, potrebbe entrare a far parte dell’enorme patrimonio di <hi rend="#b">Hassanal Bolkian</hi>, 77 anni, l’uomo al vertice della<hi rend="#b"> monarchia assoluta islamica</hi> che governa l’isola del <hi rend="#b">Borneo</hi>. La villa di <hi rend="#b">4500 metri quadri</hi>, con <hi rend="#b">126 stanze</hi> e un parco di <hi rend="#b">120 ettari</hi>, è stata messa in <hi rend="#b">vendita</hi> dopo la morte del fondatore di Forza Italia, al prezzo di <hi rend="#b">cinquecento milioni di euro</hi>. L’enorme somma però non è in grado di impensierire il sultano, proprietario – tra le altre cose – di <hi rend="#b">452 Ferrari</hi>,<hi rend="#b"> cinquecento Rolls Royce</hi> e decine di modelli unici per un totale di <hi rend="#b">settemila veicoli</hi>, dal valore complessivo di <hi rend="#b">cinque miliardi di dollari</hi>.</p>
    <p>Secondo alcune indiscrezioni, Bolkian ha già fatto un <hi rend="#b">sopralluogo </hi>di persona a Villa Certosa, probabilmente durante la crociera per le nozze di suo figlio <hi rend="#b">Adbul Mateen</hi>, che ha voluto fare il giro del Mediterraneo, affacciandosi anche sulla Sardegna, in compagnia della <hi rend="#b">sposa</hi> e di una ristretta e selezionata cerchia di <hi rend="#b">invitati</hi>. Nella residenza si trova al momento <hi rend="#b">Pier Silvio Berlusconi</hi>, amministratore delegato di Mediaset, e a breve dovrebbe raggiungerlo anche la sorella Marina, primogenita dell’uomo di Arcore.</p>
    <p>Tra i potenziali acquirenti, il nome del sultano è quello che circola da tempo con più <hi rend="#b">insistenza</hi>. Ma a farsi avanti potrebbero essere pure altri <hi rend="#b">miliardari</hi> arabi e statunitensi, oltre ad alcuni <hi rend="#b">gruppi alberghieri</hi> internazionali, tutti intenzionati a valutare l’acquisto della dimora che ha ospitato gli uomini più potenti al mondo (tra cui l’ex presidente degli Stati Uniti George Bush, l’ex premier britannico Tony Blair e il presidente russo Vladimir Putin). Nonostante la riservatezza, inoltre, si è appreso che le trattative si stanno svolgendo anche da <hi rend="#b">remoto</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>