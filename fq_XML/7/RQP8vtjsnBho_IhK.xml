<doc sitename="Il Fatto Quotidiano" title="Berlusconi: &quot;Avanti fino a fine legislatura&quot; - Il Fatto Quotidiano" author="RQuotidiano" date="2010-12-31" url="http://www.ilfattoquotidiano.it/2010/12/31/berlusconi-avanti-fino-a-fine-legislatura/84382/" hostname="ilfattoquotidiano.it" description="Il paese ha bisogno di tutto tranne che di elezioni anticipate. Lo ha ribadito il premier Silvio Berlusconi nel fare gli auguri agli italiani per il nuovo anno nel corso di una telefonata al Tg5. “Il Parlamento ha votato la fiducia al governo 2 volte in due mesi – ha ricordato – e tutti, dalla …" categories="Politica" tags="Fiducia;Governo;PDL;Silvio Berlusconi" fingerprint="ebdbca7dc1878134">
  <main>
    <head rend="h1">Berlusconi: “Avanti fino a fine legislatura”</head>
    <p>Il paese ha bisogno di tutto tranne che di elezioni anticipate. Lo ha ribadito il premier <hi rend="#b">Silvio Berlusconi</hi> nel fare gli auguri agli italiani per il nuovo anno nel corso di una telefonata al Tg5. “Il Parlamento ha votato la fiducia al governo 2 volte in due mesi – ha ricordato – e tutti, dalla Chiesa cattolica agli imprenditori, ci chiedono di fare ogni sforzo per evitare le elezioni. In Parlamento troveremo le condizioni per portare a termine il nostro programma”.</p>
    <p>”L’Italia ha bisogno di governo e stabilità e di un rapporto più sereno tra le forze politiche, di coesione sociale e fiducia nel futuro”. Il premier fa gli auguri di buon anno agli italiani e indica i prossimi obiettivi del programma, dalla riforma fiscale (con il quoziente familiare), a quelle istituzionali per rafforzare l’esecutivo e modificare l’attuale bicameralismo perfetto (anche riducendo il numero dei parlamentari). E tutto ciò partendo dal presupposto che il governo “ce la può fare” ad andare avanti per chiudere la legislatura a scadenza naturale. In questo quadro, auspica un rapporto più sereno tra maggioranza ed opposizione che consenta decisioni condivise sulle riforme. “Per il resto noi dobbiamo continuare a governare e ad amministrare”, aggiunge ricordando gli impegni di politica estera e l’importanza del piano energetico. Per quanto riguarda i risultati ottenuti, il Cavaliere cita il federalismo, la riforma dell’Università ed i “risultati straordinari” nei campi della sicurezza, della lotta alla criminalità e all’immigrazione clandestina.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>