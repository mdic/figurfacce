<doc sitename="Il Fatto Quotidiano" title="Federalismo fiscale, dal consiglio dei ministri via libera al quinto decreto attuativo - Il Fatto Quotidiano" author="RQuotidiano" date="2011-03-31" url="http://www.ilfattoquotidiano.it/2011/03/31/federalismo-fiscale-dal-consiglio-dei-ministri-via-libera-al-quinto-decreto-attuativo/101286/" hostname="ilfattoquotidiano.it" description="“Tenuto conto dei pareri favorevoli espressi dalle Commissioni parlamentari, il Consiglio ha approvato il decreto legislativo recante disposizioni in materia di autonomia di entrata delle Regioni a statuto ordinario e delle province, nonchè di determinazione dei costi e dei fabbisogni standard nel settore sanitario”. Tradotto dal linguaggio del comunicato di Palazzo Chigi, il governo ha …" categories="Politica" tags="Consiglio dei Ministri;Federalismo;Roberto Calderoli;Silvio Berlusconi" fingerprint="7fd4f22524c1f427">
  <main>
    <head rend="h1">Federalismo fiscale, dal consiglio dei ministri <lb/> via libera al quinto decreto attuativo</head>
    <p>“Tenuto conto dei pareri favorevoli espressi dalle Commissioni parlamentari, il Consiglio ha approvato il decreto legislativo recante disposizioni in materia di autonomia di entrata delle Regioni a statuto ordinario e delle province, nonchè di determinazione dei costi e dei fabbisogni standard nel settore sanitario”. Tradotto dal linguaggio del comunicato di Palazzo Chigi, il governo ha approvato il decreto legislativo sul federalismo fiscale.</p>
    <p>Quello approvato oggi dal governo è il quinto decreto sul federalismo, abbastanza da strappare dichiarazioni di gioia al ministro Calderoli. “Evviva – ha commentato Calderoli – da oggi il Federalismo diventa realtà. Questa riforma storica ed epocale, che trasforma un Paese centralista in uno federalista, si è concretizzata questa mattina, in Consiglio dei Ministri, dove è stato approvato definitivamente il quinto decreto legislativo attuativo del Federalismo fiscale, il decreto sul Federalismo di Regioni e Province, decreto che la settimana scorsa aveva ricevuto il parere favorevole delle competenti commissioni parlamentari”.</p>
    <p>“Si tratta – prosegue un enfatico Calderoli – di una vera e propria rivoluzione copernicana, perché da oggi il cittadino saprà perché paga un tributo, a chi lo paga, dove vanno a finire i suoi soldi e per quale servizio vengono utilizzati e pertanto potrà giudicare con la massima trasparenza, secondo la regola: ‘Si paga per quel che fai, per quel che dai e non per quel che spendi’.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>