<doc sitename="Il Fatto Quotidiano" title="Rocco Siffredi a Berlusconi: &quot;Sei malato di sesso, posso aiutarti&quot; - Il Fatto Quotidiano" author="Elena Rosselli" date="2010-11-13" url="http://www.ilfattoquotidiano.it/2010/11/13/rocco-siffredi-a-berlusconi-sei-malatodi-sesso-posso-aiutarti/76723/" hostname="ilfattoquotidiano.it" description="Su Rocco’s world, il canale Youtube di Rocco Siffredi, viene lanciato un video “esclusivo”. Niente di meno che un messaggio a Silvio Berlusconi. Guardando fisso la webcamera e parlando in terza persona, l’ex pornodivo più famoso d’Italia dice: “Rocco può veramente aiutarti .Che facesse una telefonatina a Rocco”. Sì, perchè Siffredi è convinto che l’attuale presidente del Consiglio abbia …" categories="Cronaca" tags="Rocco Siffredi;Sesso;Silvio Berlusconi" fingerprint="398e812dc32e420d">
  <main>
    <head rend="h1">Rocco Siffredi a Berlusconi: <lb/>“Sei malato di sesso, posso aiutarti”</head>
    <p>Su <ref target="http://www.youtube.com/user/TheRoccosWorld">Rocco’s world</ref>, il canale Youtube di<hi rend="#b"> Rocco Siffredi</hi>, viene lanciato <ref target="http://www.youtube.com/watch?v=VyCtmPq7iEc&amp;feature=player_embedded">un video </ref>“esclusivo”. Niente di meno che un messaggio a <hi rend="#b">Silvio Berlusconi</hi>. Guardando fisso la webcamera e parlando in terza persona, l’ex pornodivo più famoso d’Italia dice: “Rocco può veramente aiutarti .Che facesse una telefonatina a Rocco”. Sì, perchè Siffredi è convinto che l’attuale presidente del Consiglio abbia un problema serio di dipendenza dal sesso. “In Italia si parla molto si sesso e politica, ma soprattutto di sesso – esordisce – Io però voglio parlare solo di sesso”. Solo che i due temi sono inscindibili e infatti Rocco passa subito a parlare del premier: “Io e Berlusconi abbiamo qualcosa in comune, un legame molto stretto. E non parlo solo di sesso, ma di dipendenza”. Poi si rivolge ai suoi fan, quelli che vorrebbero<hi rend="#b"> “Rocco for President”</hi>: “Il vero presidente, quello che tromba di più, ce l’avete già”. L’ex pornodivo, nonostante la sua esperienza, è convinto che Berlusconi lo superi di gran lunga: “Io tromberò la metà della metà della metà di quello che tromba lui. Ragazzi, lui mi ha superato!”.</p>
    <p>Siffredi si lascia andare a un’analisi politica, quasi filosofica: “Lui manifesta una vera perversione, quella di mettere come ministre delle veline, personaggi dello spettacolo mischiate a delle vere escort – ma non vere escort, quelle al top, escort low profile”. Insomma, per Rocco non c’è dubbio: “Lui, il presidente è il numero uno”. Ma dietro l’elogio si nasconde l’analisi più amara: “Quando riesci a fare questo, mescolare sesso e potere, vuol dire che il tuo senso di sesso, quello normale, quello che facciamo tutti, è stato oltrepassato da molto molto tempo”. Secondo Siffredi il premier vive in una dimensione irreale: “Io queste cose le vivevo nei film, invece lui riesce a farsi queste feste pazzesche, con un mix di tutto, dal buono al cattivissimo. Questo mix è quello che fa la perversione: <hi rend="#b">la massima espressione del potere è far fare a chi vuoi tu quello che vuoi tu”.</hi> Ed ecco il messagggio finale, un vero e proprio invito a Berlusconi perché si rivolga a lui, l’ex pornodivo per uscire dalla dipendenza:<hi rend="#b"/>“Il presidente ed io abbiamo qualcosa che ci accomuna: la dipendenza. Ve lo dice qualcuno che è stato veramente male per qualche anno per questa dipendenza. Io posso dare veramente a Berlusconi qualche consiglio, ho sofferto tantissimo quindi credo di poterlo aiutare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>