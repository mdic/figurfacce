<doc sitename="Il Fatto Quotidiano" title="Adriano Galliani: &quot;Ero Brad Pitt, mi chiamava chiunque. Poi ho lasciato il Milan e ho capito tante cose. Ora sono tornato a essere bello&quot; - Il Fatto Quotidiano" author="F Q" date="2022-06-10" url="https://www.ilfattoquotidiano.it/2022/06/10/adriano-galliani-ero-brad-pitt-mi-chiamava-chiunque-poi-ho-lasciato-il-milan-e-ho-capito-tante-cose-ora-sono-tornato-a-essere-bello/6622295/" hostname="ilfattoquotidiano.it" description="La confessione di Galliani: &quot;Ero Brad Pitt, mi chiamava chiunque. Poi ho lasciato il Milan e ho capito tante cose&quot; [LEGGI]" categories="Calcio" tags="Adriano Galliani;Monza;Silvio Berlusconi" fingerprint="30bcb663923c9577">
  <main>
    <head rend="h1">Adriano Galliani: “Ero Brad Pitt, mi chiamava chiunque. Poi ho lasciato il Milan e ho capito tante cose. Ora sono tornato a essere bello”</head>
    <graphic src="https://st.ilfattoquotidiano.it/wp-content/uploads/2022/06/10/galliani-1200-690x362.jpg"/>
    <p>Se non vinci diventi <hi rend="#b">brutto</hi>: magari non ti tirano le pietre, ma di sicuro non ti chiamano più. E’ la sintesi del pensiero di <hi rend="#b">Adriano</hi><hi rend="#b">Galliani</hi>, amministratore delegato del Milan per 31 anni e oggi del <hi rend="#b">Monza</hi>, fresco di promozione in Serie A. Un pensiero che ha spiegato bene in un’intervista rilasciata al direttore del <hi rend="#i">Corriere dello Sport</hi>, Ivan Zazzaroni: “Quando il 13 aprile del 2017 finisce la mia avventura al Milan ho capito tante cose: il mio <hi rend="#b">telefonino</hi> si è trasformato nello specchio di un mondo. Adriano Galliani fino a quel momento era bello, alto, con gli occhi azzurri, tipo <hi rend="#b">Brad</hi><hi rend="#b">Pitt</hi>, quando è uscito dal Milan è diventato <hi rend="#b">Calimero</hi>: la frequenza delle chiamate si è ridotta in modo esponenziale, ed è ripresa soltanto il 28 settembre 2018 quando <hi rend="#b">Silvio Berlusconi</hi> ha acquistato il Monza”.</p>
    <p>Galliani arriva persino a quantizzare la popolarità: “Cento telefonate in C, 200 in B, qualcuna in più nella stagione in cui col <hi rend="#b">Monza</hi> abbiamo sfiorato la Serie A”. E in A chiaramente è tornata l’avvenenza: “Ho contato 165 messaggi di <hi rend="#b">procuratori</hi>. Li ho segnati tutti con l’asterisco. Sono di nuovo un misto tra <hi rend="#b">Paul</hi><hi rend="#b">Newman</hi>, <hi rend="#b">Richard</hi><hi rend="#b">Gere</hi>, <hi rend="#b">Marlon</hi><hi rend="#b">Brando</hi> e <hi rend="#b">Brad</hi>”. Un percorso formativo dunque: “Un cammino laico di <hi rend="#b">Santiago de Compostela</hi>, che mi pare sia lungo 800 chilometri”. E all’orizzonte la nuova stagione col Monza in A. Berlusconi al solito vola alto, dichiarando di voler vincere lo Scudetto e giocare la <hi rend="#b">Champions</hi>, a Galliani invece il compito di fare il sarto: “Cambieremo tanto per adeguare la rosa alla <hi rend="#b">categoria</hi>. Dobbiamo avere quattro calciatori provenienti dal settore giovanile: l’unico ex praticabile sarebbe Pessina, al quale voglio bene, ma non mi pare un acquisto realizzabile. Punteremo comunque sui <hi rend="#b">giovani</hi>”. Frase, quest’ultima, che renderà Galliani ancora più bello agli occhi di chi ha giovani calciatori per le mani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>