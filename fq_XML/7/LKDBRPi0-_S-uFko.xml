<doc sitename="Il Fatto Quotidiano" title="B: &quot;Meglio le belle ragazze che essere gay&quot;Associazioni in rivolta: &quot;Omofobia da bar&quot; - Il Fatto Quotidiano" author="RQuotidiano" date="2010-11-02" url="http://www.ilfattoquotidiano.it/2010/11/02/ruby-berlusconi-meglio-essere-appassionato-di-belle-ragazze-che-gay/74814/" hostname="ilfattoquotidiano.it" description="“Meglio essere appassionato delle belle ragazze che gay”, ha detto Silvio Berlusconi alla fine del suo intervento al Fiera del ciclo e del motociclo a Rho (Milano). Una frase fuori luogo, senza essere incalzato da nessuna domanda, un’esternazione a freddo a cui rispondono gli esponenti di associazioni di omosessuali. Ma Berlusconi è andato oltre, tornando …" categories="Fatti quotidiani" tags="Gay;PDL;Ruby;Silvio Berlusconi" fingerprint="efec5eb6f88867ed">
  <main>
    <head rend="h1">B: “Meglio le belle ragazze che essere gay”<lb/>Associazioni in rivolta: “Omofobia da bar”</head>
    <p>“Meglio essere appassionato delle belle ragazze che gay”, ha detto <hi rend="#b">Silvio Berlusconi</hi> alla fine del suo intervento al Fiera del ciclo e del motociclo a Rho (Milano). Una frase fuori luogo, senza essere incalzato da nessuna domanda, un’esternazione a freddo a cui rispondono gli esponenti di associazioni di omosessuali. Ma Berlusconi è andato oltre, tornando anche alla mai abbandonata idea di bavaglio: ”Il governo intende ripresentare al Parlamento una legge per regolamentare le intercettazioni, questo tema è nel cuore degli italiani: abbiamo dei sondaggi che lo dicono”. La legge, ha spiegato, conterrà tre punti: “l’ultilizzo di questo strumento dovrà essere limitato al terrorismo internazionale, alle organizzazioni criminali, alla pedofilia e agli omicidi; le intercettazioni non potranno essere prodotte come prove nè dalla accusa nè dalla difesa; chi pubblicherà il testo di intercettazioni dovrà subire un fermo del suo media da 3 a 30 giorni”.</p>
    <graphic src="https://img.youtube.com/vi/d1RX_ppWuRg/maxresdefault.jpg"/>
    <p>&amp;feature=player_embedded</p>
    <p>
      <hi rend="#b">I commenti</hi>
    </p>
    <p>Su Facebook, in pochi minuti monta la protesta. Dopo le frasi sui gay del presidente del Consiglio, c’è chi ha creato un profilo: “<ref target="http://www.facebook.com/pages/Meglio-gay-che-Berlusconi/115334938529587?v=wall">Meglio gay che Silvio Berlusconi”</ref>. La pagina, in cui il premier viene ritratto insieme al leader libico Gheddafi, ha raggiunto in pochi minuti numerose adesioni.</p>
    <p>Da internet al mondo della politica, è unanime il dissenso: “Berlusconi ha inaugurato la figura dei puttanieri moralisti”. Ne è convinto <hi rend="#b">Franco</hi><hi rend="#b">Grillini</hi> che stigmatizza le parole del premier. Secondo il presidente onorario dell’<hi rend="#b">Arcigay </hi>queste battute sono “omofobe, da bar e soprattutto fanno il paio con quelle antisemite dello scorso ottobre”.</p>
    <p>L’<hi rend="#b">Italia dei Valori</hi>, di cui Grillini è il responsabile per i diritti civili, ha annunciato che andrà a contestare pubblicamente il presidente del Consiglio quando aprirà i lavori della <hi rend="#b">Conferenza sulla famiglia </hi>in programma dall’8 al 10 novembre a Milano.</p>
    <p>“Il tempo delle barzellette è finito. – dice <hi rend="#b">Nichi Vendola</hi> in un messaggio diretto al premier- Non perché noi di sinistra non sappiamo ridere, ma perché il tuo umorismo, il tuo avanspettacolo continuo, il tuo teatro della virilità, mettono tristezza, sembrano i titoli di coda di un film finito male, vengono percepiti come comportamenti insieme smodati e patetici”.</p>
    <p>La battuta di Berlusconi “nasconde la sua difficoltà di queste ore sulla vicenda Ruby”, afferma <hi rend="#b">Aurelio Mancuso</hi>, presidente di Equality Italia e storico esponente di <hi rend="#b">Arcigay</hi>. “Io spero che in questo momento i gay di questo Paese, che siano di destra o di sinistra, abbiano un sussulto, perchè un Presidente del Consiglio di questo tipo non è davvero degno di guidare l’Italia”. Ha poi continuato: “Berlusconi ha voluto lanciare un messaggio molto preciso: credo che abbia voluto ammiccare al maschilismo e al machismo che è sempre presente in questo Paese, e ricordare ai maschi eterosessuali che la pensano in un certo modo che è meglio essere tali invece che omosessuali”. C’è poi un altro aspetto che Mancuso ha voluto sottolineare: “Il premier di un Paese fondatore dell’Europa, che ha votato la Carta di Nizza, è obbligato a combattere ogni tipo di discriminazione tra cui quella per orientamento sessuale”. Una risata fragorosa è la reazione del presidente di Arcigay <hi rend="#b">Paolo Patané</hi> che apprende da<hi rend="#i"> ilfattoquotidiano.it</hi> delle dichiarazioni di Berlusconi: “Verrebbe da rispondere che il buon gusto andrebbe preferito alla banale volgarità. Un machismo che credevamo ormai superato. In realtà il problema è serio, è incredibile come si continui a fare riferimento a persone omosessuali con accezione negativa. In fondo è una conferma: “L’Italia resta il Paese europeo con il più alto tasso di omofobia tra le istituzioni”.</p>
    <p><hi rend="#b">Enrico Oliari</hi>, presidente di GayLib, schierata a centro-destra, sembra rassegnato. Al <hi rend="#i">ilfattoquotidiano.it</hi> afferma che “Ci siamo abituati alle brutte figure di Berlusconi”, afferma. “La moralità di Berlusconi non ci fa scuola. Il problema non è il tanto machismo, il problema è che queste sono le persone che ci dicono come impostare la famiglia italiana .Ogni volta che chiediamo diritti lui ci dà lezioni su come dovrebbe essere la famiglia, e poi invece va a minorenni”.<lb/> Non è la prima volta che Berlusconi incappa in una gaffe nei loro confronti: “Berlusconi ne ha dette diverse. Famosa fu la frase che i gay sono dell’altra parte”, ricorda Oliari sottolineando che l’associazione che preside è di centro-destra: “Berlusconi farebbe meglio a mettersi al passo degli altri leader del centro-destra europei, invece di sparare stupidaggini”.</p>
    <p>E nella giornata in cui molti direttori e opinionisti di centro-destra criticano il premier sullo “scandalo Ruby” un altro direttore, quello del settimanale scandalistico “Chi” e anche di “Tv Sorrisi e canzoni”, <hi rend="#b">Alfonso Signorini</hi>, si muove: ”Questa volta non sono d’accordo con Silvio Berlusconi. Sui gusti sessuali ognuno deve essere libero di esprimere ciò che sente, senza subire discriminazioni. Quel che conta è poter essere se stessi fino in fondo”.</p>
    <p>Minimizza il ministro delle Pari Opportunità <hi rend="#b">Mara Carfagna</hi>, sostenendo che “quella di Silvio Berlusconi è stata una battuta, la chiusa di un discorso serio, di ben altro tenore. Il Presidente del Consiglio non intendeva assolutamente, né ha mai inteso, offendere le donne o gli omosessuali. Questo governo, anzi, ha il merito di essersi impegnato, come nessuno prima, contro le discriminazioni nei loro confronti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>