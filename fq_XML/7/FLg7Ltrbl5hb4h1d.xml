<doc sitename="Il Fatto Quotidiano" title="Messaggio di Berlusconi su forzasilvio.it: &quot;Unire moderati e rafforzare poteri premier&quot; - Il Fatto Quotidiano" author="RQuotidiano" date="2010-12-17" url="http://www.ilfattoquotidiano.it/2010/12/17/messaggio-di-berlusconi-su-forzasilvio-it-unire-moderati-e-rafforzare-poteri-premier/82452/" hostname="ilfattoquotidiano.it" description="“Abbiamo tre compiti da realizzare in due anni”, Silvio Berlusconi scrive un messaggio, pubblicato stamani alle 10.26 sul sito forzasilvio.it, per illustrare ai suoi sostenitori gli obiettivi del governo. Si scaglia contro i “pasdaran che si schierano con Di Pietro” e accusa Il Fatto Quotidiano e Repubblica di usare “calunnie e false argomentazioni”. Il premier …" categories="Politica" tags="Antonio Di Pietro;Silvio Berlusconi" fingerprint="39fa4ca5410fe070">
  <main>
    <head rend="h1">Messaggio di Berlusconi su forzasilvio.it: “Unire moderati e rafforzare poteri premier”</head>
    <p>“Abbiamo tre compiti da realizzare in due anni”, <hi rend="#b">Silvio Berlusconi </hi>scrive un messaggio, pubblicato stamani alle 10.26 sul sito forzasilvio.it, per illustrare ai suoi sostenitori gli obiettivi del governo. Si scaglia contro i “pasdaran che si schierano con Di Pietro” e accusa <hi rend="#i">Il Fatto Quotidiano</hi> e <hi rend="#i">Repubblica </hi>di usare “calunnie e false argomentazioni”. Il premier ribadisce di voler riunire “i veri moderati in un unico grande movimento politico” che sia “la sezione italiana del Partito dei popoli europei” e lo definisce “uno dei compiti fondamentali che devo assolvere nel mio impegno in politica”.</p>
    <p>Scrive Berlusconi: “Con il voto sulla fiducia al Senato e alla Camera, ancora una volta il senso di responsabilità ha avuto la meglio. Riprendiamo da oggi il cammino del buongoverno, proseguendo su tre linee fondamentali. Innanzi tutto il completamento dei cinque punti strategici sui quali avevamo avuto una fiducia ampia dal Parlamento il 29 settembre. Voglio sperare che su questi cinque provvedimenti tutti i parlamentari che li hanno votati poche settimane fa siano coerenti con l’impegno assunto allora. Il Senato ha approvato definitivamente il decreto sicurezza e ora deve completare la riforma dell’università”.</p>
    <p>Il Cavaliere ricorda gli interventi in aula. “Come ho detto nei miei interventi al Senato e alla Camera, intendo proseguire il cammino per riunificare i veri moderati in un unico grande movimento politico, ovviamente senza quei pasdaran che si schierano con <hi rend="#b">Di Pietro</hi> e usano i toni, le calunnie e le false argomentazioni del <hi rend="#i">Fatto Quotidiano</hi> e di <hi rend="#i">Repubblica</hi>. Considero il consolidamento di una unica grande forza politica che sia la sezione italiana del Partito dei Popoli europei uno dei compiti fondamentali che devo assolvere nel mio impegno in politica”.</p>
    <p>A questo compito, prosegue il messaggio, “se ne accompagna un altro, altrettanto decisivo per il futuro del nostro Paese.<hi rend="#b"> Dare finalmente all’Italia istituzioni in grado di funzionare in modo adeguato ai tempi</hi>, superando il bicameralismo perfetto,<hi rend="#b"> riducendo il numero dei parlamentari</hi>, <hi rend="#b">rinforzando i poteri del premier</hi> per garantire stabilità al governo e impedire ribaltoni e colpi di palazzo, una legge elettorale che garantisca bipolarismo e governabilità. Su questo punto faccio appello a tutte le forze responsabili presenti in Parlamento, con cui abbiamo proficuamente lavorato su questo tema nella prima metà della legislatura ed anche a quelle con cui è cominciato il nostro cammino politico nel 1994: riprendiamo il lavoro dai punti che abbiamo condiviso. E’ un dovere che abbiamo nei confronti di tutti i cittadini”.</p>
    <p>Infine il premier incita i suoi: “Possiamo e dobbiamo realizzare questi tre grandi obiettivi nei due anni che mancano alla fine della legislatura. Io, come al solito, mi impegnerò con dedizione e passione. Oggi, come sedici anni fa, sento su di me il dovere di non deludere le attese e le speranze degli italiani, che qui in forzasilvio.it, nei gazebo e nelle numerose manifestazioni di queste ultime settimane mi hanno confermato il loro sostegno. Per loro e per tutti gli italiani lavorerò per completare queste grandi riforme, per consolidare e rafforzare la casa di tutti i moderati e per realizzare un nuovo assetto istituzionale. Questa è la risposta che daremo a chi, inutilmente, ha cercato di sconfiggerci con una congiura di palazzo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>