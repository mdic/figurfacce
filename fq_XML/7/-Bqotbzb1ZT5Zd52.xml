<doc sitename="Il Fatto Quotidiano" title="Sentenza Dell'Utri: Fininvest pagava il pizzo Ma da Confindustria non arrivano sanzioni - Il Fatto Quotidiano" author="Marco Lillo" date="2010-11-26" url="http://www.ilfattoquotidiano.it/2010/11/26/sentenza-dellutri-fininvest-pagava-il-pizzo-ma-da-confindustria-non-arrivano-sanzioni/78946/" hostname="ilfattoquotidiano.it" description="Emma Marcegaglia ha un problema. Anzi due. Il padrone del gruppo più importante della sua associazione di categoria, Silvio Berlusconi, e il vicepresidente di Confindustria Fedele Confalonieri. La coppia ha pagato il pizzo per venti anni e soprattutto non racconta a chi l’ha versato e perché. La questione è spinosa. Soprattutto perché Emma Marcegaglia ha …" categories="Cronaca" tags="Confindustria;Emma Marcegaglia;Fedele Confalonieri;Fininvest;Marcello DellUtri;Mediaset;Pizzo;Racket;Silvio Berlusconi" fingerprint="eea8368a3a6a4613">
  <main>
    <head rend="h1">Sentenza Dell’Utri: Fininvest pagava il pizzo <lb/> Ma da Confindustria non arrivano sanzioni</head>
    <p><hi rend="#b">Emma Marcegaglia</hi> ha un problema. Anzi due. Il padrone del gruppo più importante della sua associazione di categoria, <hi rend="#b">Silvio Berlusconi</hi>, e il vicepresidente di Confindustria <hi rend="#b">Fedele Confalonieri</hi>. La coppia ha pagato il pizzo per venti anni e soprattutto non racconta a chi l’ha versato e perché.</p>
    <p>La questione è spinosa. Soprattutto perché Emma Marcegaglia ha contraddistinto la sua presidenza con un forte impegno antimafia con lo slogan: “Espulso da Confindustria chi non denuncia il pizzo”.</p>
    <p>Sotto la sua presidenza è stato approvato il nuovo codice etico che recepisce il <ref target="http://www.confindustriatp.it/associazione.asp?id=269">regolamento della Confindustria siciliana</ref> ove si legge: “Le aziende associate e i loro rappresentanti riconoscono fra i valori fondamentali della Confindustria Sicilia il rifiuto di ogni rapporto con organizzazioni criminali, mafiose e con soggetti che fanno ricorso a comportamenti contrari alle norme di legge e alle norme etiche per sviluppare forme di controllo e vessazione delle imprese e dei loro collaboratori e alterare la libera concorrenza. Gli imprenditori associati adottano quale modello comportamentale la non sottomissione a qualunque forma di estorsione, usura o ad altre tipologie di reato poste in essere da organizzazioni criminali e/o mafiose. Gli imprenditori associati sono fortemente impegnati a chiedere la collaborazione delle forze dell’ordine e delle istituzioni preposte, denunciando direttamente o con l’assistenza del sistema associativo, ogni episodio di attività direttamente o indirettamente illegale di cui sono soggetti passivi. La verifica dell’uniformità a tali comportamenti che integrano il codice etico è demandata ai Collegi dei Probiviri – costituiti da Confindustria e da tutte le Associazioni aderenti – che determineranno l’applicazione delle sanzioni statutariamente previste”.</p>
    <p>Tra le sanzioni in questione rientrano la censura e nei casi più gravi, come Emma Marcegaglia ha più volte sottolineato nelle sue dichiarazioni ai giornali, l’espulsione.</p>
    <p>Già erano note le telefonate nelle quali Silvio Berlusconi e Marcello Dell’Utri commentavano con l’attuale vicepresidente di Confindustria le minacce estorsive di Mangano. In quelle telefonate Silvio Berlusconi rivendica la scelta di pagare il pizzo.</p>
    <p>Ora però pure i giudici della Corte di appello di Palermo, che hanno condannato Dell’Utri a sette anni di carcere per fatti di mafia, confermano che i pagamenti ci sono realmente stati. Che cosa farà dunque Confidustria?</p>
    <p>Lo abbiamo chiesto a Emma Marcegaglia. Ecco come è andata.</p>
    <graphic src="https://img.youtube.com/vi/TXAkQJvarYA/maxresdefault.jpg"/>
    <p>
      <hi rend="#i">“Il Gruppo Berlusconi, secondo i giudici di appello di Palermo, ha pagato il pizzo alla mafia. Cosa dice Confindustria? Pensate di espellere il gruppo Fininvest?”</hi>
    </p>
    <p>
      <hi rend="#i">“Questa è una cosa che dovranno decidere i magistrati, la nostra è un’azione diversa. Quando c’è una decisione presa, effettiva, allora noi si va nella direzione dell’espulsione. Ma non mi sembra che siamo in questa condizione. Saranno i magistrati a decidere”.</hi>
    </p>
    <p>E quando abbiamo ribattuto:<hi rend="#i"> “Quindi questa regola vale solo per i piccoli imprenditori palermitani?”. </hi>Il portavoce ha detto: <hi rend="#i">“Ora basta”.</hi></p>
    <p>L’imbarazzo insomma è evidente. Anche perché almeno il contenuto delle intercettazioni è inequivocabile.</p>
    <p>Vediamone qualcuna.</p>
    <p>Nel 1986, dopo aver subito un attentato alla casa milanese di via Rovani, <ref target="http://www.youtube.com/watch?v=pFW-Nps0fjE"> in una telefonata a tre (ascolta l’audio) con Confalonieri e Dell’Utri, Berlusconi spiegava</ref>: “Stamattina gliel’ho detto anche ai carabinieri……gli ho detto: “Ah, si? In teoria, se mi avesse telefonato, io trenta milioni glieli davo!” (ride). Scandalizzatissimi: “Come, trenta milioni? Come? Lei non glieli deve dare che poi noi lo arrestiamo!”. dico:”Ma no, su, per trenta milioni!” (ridono)”.</p>
    <p>E nel 1988, dopo aver subito minacce di morte contro il figlio Piersilvio, ribadiva il suo proposito all’amico Renato Della Valle: “Ma io ti dico sinceramente che, se fossi sicuro di togliermi questa roba dalle palle, pagherei tranquillo, così almeno non rompono più i coglioni”.</p>
    <p>Emma Marcegaglia chiede però una decisione “presa ed effettiva” dei giudici prima di intervenire. E non importa se in altri casi Confindustria si è mossa anche prima del passaggio in giudicato delle sentenze.</p>
    <p><ref target="http://www.ilfattoquotidiano.it/2010/11/26/sentenza-dellutri-fininvest-pagava-il-pizzo-per-i-ripetitori-in-sicilia/78951/">Ecco il passaggio sul pizzo pagato da Fininvest, estratto dalla sentenza d’Appello del processo Dell’Utri</ref>. Una sentenza che in Cassazione verrà discussa solo per gli aspetti di legittimità e non di merito.</p>
    <p>
      <hi rend="#b">from</hi>
    </p>
    <ref target="http://www.slideshare.net/ilfattoquotidiano/sent-218255388">Sent</ref>
    <ref target="https://www.slideshare.net/ilfattoquotidiano">ilfattoquotidiano.it</ref>
    <p>
      <hi rend="#b">Aggiornato da Redazione Web il 10 gennaio 2020</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>