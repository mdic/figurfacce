<doc sitename="Il Fatto Quotidiano" title="Agcom, Romani boccia gli emendamenti di Fli:Autorithy troppo imparziale - Il Fatto Quotidiano" author="Lorenzo Galeazzi" date="2010-11-17" url="http://www.ilfattoquotidiano.it/2010/11/17/agcom-romani-boccia-gli-emendamenti-di-fliautorithy-troppo-imparziale/77206/" hostname="ilfattoquotidiano.it" description="“Pure a me è stato detto che al ministro Paolo Romani non piacciono i nostri emendamenti”. La conferma arriva da Maurizio Saia, senatore di Futuro e libertà che insieme alla collega Maria Ida Germontani, ha presentato una serie di modifiche al disegno di legge che recepisce le direttive europee sulle autorithy nazionali delle telecomunicazioni. Anche …" categories="Media" tags="Agcom;Mediaset;Paolo Romani;Silvio Berlusconi" fingerprint="ceedd244e9abc221">
  <main>
    <head rend="h1">Agcom, Romani boccia gli emendamenti di Fli:<lb/>Autorithy troppo imparziale</head>
    <p><ref target="http://www.ilfattoquotidiano.it/wp-content/uploads/2010/11/romani-pezzo.jpg"/>“Pure a me è stato detto che al ministro Paolo Romani non piacciono i nostri emendamenti”. La conferma arriva da <graphic src="http://www.ilfattoquotidiano.it/wp-content/uploads/2010/11/romani-pezzo.jpg" title="Chigi - consiglio ministri"/></p>
    <p><hi rend="#b">Maurizio Saia</hi>, senatore di Futuro e libertà che insieme alla collega</p>
    <p><hi rend="#b">Maria Ida Germontani,</hi>ha presentato una serie di modifiche al disegno di legge che recepisce le direttive europee sulle autorithy nazionali delle telecomunicazioni. Anche per l’Unione europea, al contrario di quello che è avvenuto fino ad oggi in Italia, le autorità che regolamentano i settori della telefonia, di Internet e delle radiotelevisioni debbono essere assolutamente indipendenti dal governo e dalla politica. Ma, spiega Saia, avere un garante per le telecomunicazioni libero dai condizionamenti dell’esecutivo (che nel nostro paese coincide con Mediaset), a Berlusconi non va giù. Per questo oggi in Commissione Politiche europee di Palazzo Madama, dove si comincia ad esaminare la norma, è prevista battaglia.</p>
    <p>Nella legge infatti i due parlamentari vogliono inserire quattro righe che sembrano fatte apposta per evitare il ripetersi di un Trani-gate: le pressioni del presidente del consiglio su uno dei componenti dell’Autorithy (<hi rend="#b">Giancarlo Innocenzi</hi>) per censurare un programma sgradito (<hi rend="#b">Annozero</hi>). Tanto che in uno degli emendamenti è scritto che dev’essere “garantito il rafforzamento dell’indipendenza dell’Autorità per le garanzie nelle comunicazioni, anche garantendo che i componenti dell’organo collegiale, nominati tra persone di notoria indipendenza, non sollecitino né accettino istruzioni da alcun altro organismo nell’esercizio dei propri compiti, nonché prevedendo che questi possano essere sollevati dall’incarico solo se non rispettino le condizioni prescritte per l’esercizio delle loro funzioni”.</p>
    <p>Gli emendamenti, qualche settimana fa, erano stati inviati per conoscenza al ministero dello <hi rend="#b">Sviluppo economico</hi> per avere un parere prima della votazione in commissione. E il ministro<hi rend="#b"> Paolo Romani </hi>ha detto no. “Il fatto si commenta da solo – dice Saia – e secondo me ha molto a che vedere con i trascorsi professionali di Romani”.</p>
    <p>Così l’iter in commissione Politiche europee è in salita. “Vogliono mantenere lo status quo tutto a vantaggio di <hi rend="#b">Mediaset</hi>”, sostiene Saia.</p>
    <p>Insomma un’Autorithy veramente indipendente che fissi delle regole uguali per tutti, aziende del premier comprese, è un’opzione che il governo non vuole prendere neanche in considerazione. “Dovrebbe essere scandaloso – prosegue Saia – ma si è persa pure la decenza di trovare delle giustificazioni a situazioni di questo tipo”.</p>
    <p>Come sostiene Germontani, “l’indipendenza dell’agenzia passa per l’autonomia dei suoi membri. E’ per questo – continua la senatrice – che abbiamo deciso di presentare gli emendamenti che sanciscono come i candidati commissari debbano essere persone notoriamente indipendenti e refrattarie all’interferenza di terzi”. Secondo l’esponente futurista sia nei criteri attuali sia nella legge di recepimento delle indicazioni europee, c’era più di una lacuna da colmare.</p>
    <p>Eppure solo qualche giorno fa dalle telecamere di <hi rend="#b">Report</hi>, il presidente dell’Agcom <hi rend="#b">Corrado</hi><hi rend="#b">Calabrò</hi> diceva che “un’autorità se non è indipendente non ha senso di esistere”. Peccato però che l’Autorità sia un cimitero degli elefanti, diretta emanazione del Palazzo. I suoi componenti provengono dalla politica e sono nominati in proporzione al peso che i vari partiti hanno in Parlamento. In tutto i commissari sono otto e vengono eletti per metà dalla Camera e per metà dal Senato (quattro dalla maggioranza e quattro dall’opposizione), mentre il presidente è proposto direttamente dal presidente del Consiglio.</p>
    <p>L’esempio più clamoroso è anche il più recente. A settembre il Senato doveva nominare il sostituto di Innocenzi che si era dimesso a fine luglio dopo lo scandalo delle intercettazioni dell’inchiesta Rai-Agcom e la scelta è caduta su <hi rend="#b">Antonio Martusciello</hi>. Ex dirigente di <hi rend="#b">Publitalia 80</hi>, la concessionaria del gruppo Fininvest, nel 1994 ha fondato la sezione napoletana di Forza Italia ed è entrato in Parlamento per non uscirne più. Nel 2001 è diventato sottosegretario all’Ambiente e nel 2004 è stato promosso viceministro per i Beni culturali. Nel silenzio imbarazzante delle opposizioni, l’unica voce che si è alzata contro la nomina di Martusciello è quella di Sky Italia. In una lettera aperta, il top manager <hi rend="#b">Tom</hi><hi rend="#b">Mockridge</hi> ha sottolineato come, dopo il caso Innocenzi (ex dirigente Fininvest), “caduto perché all’interno dell’Autorità si muoveva contro Michele Santoro su mandato del premier, la scelta del suo sostituto sarebbe dovuta maturare in totale discontinuità con il passato”.</p>
    <p>Oltre a Martusciello anche gli altri esponenti dell’Autorità di garanzia sono diretta emanazione della politica. <hi rend="#b">Enzo Savarese</hi>, ex deputato di An, già dirigente di Alitalia è in quota Pdl; <hi rend="#b">Stefano Mannoni</hi>, costituzionalista e collaboratore del Foglio di Giuliano Ferrara è espressione della Lega Nord; <hi rend="#b">Gianluigi Magri</hi>, specialista di medicina interna è l’uomo dell’Udc; <hi rend="#b">Roberto Napoli</hi> è un ex senatore dell’Udeur; <hi rend="#b">Nicola D’Angelo</hi>, magistrato amministrativo, già capo di gabinetto del ministro Maccanico e poi capo dell’ufficio legislativo di Fassino alla Giustizia, rappresenta il Pd (area ex Ds); <hi rend="#b">Michele Lauria</hi>, è un ex senatore della Margherita; <hi rend="#b">Sebastiano Sortino</hi>, direttore generale della Federazione editori di giornali è considerato un prodiano.</p>
    <p>Se è vero che l’indipendenza è condizione necessaria per arginare gli appetiti delle imprese e le ingerenze della politica, la composizione dell’Autorità, così com’è oggi, appare tutto fuorché imparziale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>