<doc sitename="Il Fatto Quotidiano" title="Berlusconi: &quot;Letta sappia ingaggiare un braccio di ferro con la Merkel&quot; - Il Fatto Quotidiano" author="RQuotidiano" date="2013-06-06" url="http://www.ilfattoquotidiano.it/2013/06/06/berlusconi-letta-sappia-ingaggiare-braccio-di-ferro-con-merkel/618865/" hostname="ilfattoquotidiano.it" description="“Bisogna che il governo sappia con autorevolezza ingaggiare un braccio di ferro, senza strepiti ma con grande risoluzione, allo scopo di convincere i paesi trainanti dell’Europa, e in particolare la Germania di Angela Merkel”. Lo dice Silvio Berlusconi in una conversazione con Il Foglio in edicola domani. Secondo il Cavaliere siamo di fronte a un bivio: “C’è una alternativa secca: …" categories="Politica" tags="Angela Merkel;Enrico Letta;Silvio Berlusconi" fingerprint="d4edde709c0fe3d9">
  <main>
    <head rend="h1">Berlusconi: “Letta sappia ingaggiare un braccio di ferro con la Merkel”</head>
    <graphic src="https://st.ilfattoquotidiano.it/wp-content/uploads/2013/05/berlusconi-senato_interna-nuova.jpg" alt="Silvio Berlusconi"/>
    <p>“Bisogna che il governo sappia con autorevolezza ingaggiare <hi rend="#b">un braccio di ferro</hi>, senza strepiti ma con grande risoluzione, allo scopo di convincere i paesi trainanti dell’Europa, e in particolare la Germania di <hi rend="#b">Angela Merkel”</hi>. Lo dice <hi rend="#b">Silvio Berlusconi</hi> in una conversazione con <hi rend="#i">Il Foglio</hi> in edicola domani. Secondo il Cavaliere siamo di fronte a un bivio: “C’è una alternativa secca: o si rimette in moto in forma decisamente espansiva il motore dell’economia, compreso quello finanziario legato alla moneta unica, uscendo dalla paralizzante enfatizzazione della crisi da debito pubblico, oppure le ragioni strategiche della solidarietà nella costruzione europea, dall’unione bancaria a tutto il resto, si esauriscono e si illanguidiscono fino alla rottura dell’equilibrio attuale”. </p>
    <p>Per Berlusconi “un’Italia che perde ancora peso e ricchezza oltre quello che ha già perso, pronta ad essere messa all’incanto con metodi egemonici da chi è in posizione di forza, non è una prospettiva accettabile. Questo è il contenuto vero di quello che chiamo il braccio di ferro. O è così o ciascuno deve trovare le proprie soluzioni nazionali o regionali, scomponendo i meccanismi dell’area dell’euro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>