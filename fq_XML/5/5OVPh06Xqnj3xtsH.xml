<doc sitename="Il Fatto Quotidiano" title="Nastri Fassino-Consorte: procura di Milano chiede rinvio a giudizio per Berlusconi - Il Fatto Quotidiano" author="RQuotidiano" date="2011-12-02" url="http://www.ilfattoquotidiano.it/2011/12/02/nastri-fassino-consorte-procura-milano-chiede-rinvio-giudizio-berlusconi/174747/" hostname="ilfattoquotidiano.it" description="La procura di Milano appoggia la linea indicata dal gip Stefania Donadeo che aveva imposto l’imputazione coatta per Silvio Berlusconi nell’ambito dell’inchiesta sulle intercettazioni tra Fassino e Consorte. La telefonata risale al 17 luglio 2005 e riguarda la tentata scalata di Unipol a Bnl: l’allora segretario dei Ds, intercettato, diceva: “allora abbiamo una banca?”e il …" categories="Giustizia" tags="Giovanni Consorte;Intercettazioni;Piero Fassino;Procura di Milano;Silvio Berlusconi" fingerprint="e9a9da7579bbd505">
  <main>
    <head rend="h1">Nastri Fassino-Consorte: procura di Milano chiede rinvio a giudizio per Berlusconi</head>
    <p><ref target="http://www.ilfattoquotidiano.it/wp-content/uploads/2011/12/Berlusconi_interna.jpg"/>La procura di Milano appoggia la linea indicata dal gip<graphic src="http://www.ilfattoquotidiano.it/wp-content/uploads/2011/12/Berlusconi_interna.jpg" title="Berlusconi_interna"/></p>
    <p><hi rend="#b">Stefania Donadeo</hi>che aveva imposto l’imputazione coatta per</p>
    <p><hi rend="#b">Silvio Berlusconi</hi>nell’ambito dell’inchiesta sulle intercettazioni tra Fassino e Consorte. La telefonata risale al 17 luglio 2005 e riguarda la tentata scalata di Unipol a Bnl: l’allora segretario dei Ds, intercettato, diceva: “allora abbiamo una banca?”</p>
    <p><hi rend="#i">e il Giornale</hi>di Paolo Berlusconi pubblicò la trascrizione della telefonata e, in quanto editore, risulta imputato. Fino ad oggi la procura ha sempre sostenuto l’archiviazione per l’impossibilità di avere elementi sufficienti a sostenere l’accusa in tribunale. Adesso invece, davanti all’iniziativa del gip, il capo della procura</p>
    <p><hi rend="#b">Edmondo Bruti Liberati</hi>e il pm Maurizio Romanelli hanno deciso di adeguarsi.</p>
    <p>Lunedì prossimo, quando è stata fissata l’udienza preliminare, Romanelli chiederà al gup di rinviare a giudizio l’ex premier che il 24 dicembre del 2005 ricevette nella residenza di Arcore il file con la conversazione intercettata e non ancora trascritta e messa a disposizione delle parti. I difensori di Berlusconi, invece, stando agli annunci, lunedì riproporranno l’eccezione di competenza territoriale già proposta e bocciata dal gip. <hi rend="#b">Niccolò Ghedini </hi>e <hi rend="#b">Piero Longo</hi> sosterranno che il fascicolo va trasmesso all’autorità giudiziaria di <hi rend="#b">Monza</hi> nel cui distretto rientra Arcore. Per la stessa vicenda Paolo Berlusconi editore de Il Giornale sarà processato a gennaio per concorso in rivelazione di segreto d’ufficio, ricettazione e millantato credito. Nelle stessa vicenda è indagato Maurizio Belpietro direttore del quotidiano di via Negri all’epoca dei fatti ma sui fatti a lui contestati sta per scattare la prescrizione.</p>
    <p>La telefonata tra <hi rend="#b">Piero Fassino</hi> e <hi rend="#b">Giovanni Consorte</hi> (ex presidente Unipol) nel 2005 non era stata nè depositata, nè trascritta, ma esisteva solo come file audio in possesso della Guardia di Finanza e dell’azienda Research control system di <hi rend="#b">Roberto Raffaelli</hi> che, dopo aver negato per settimane, ammise di aver trafugato quel nastro e averlo portato ad Arcore. L’incontro, organizzato dall’imprenditore <hi rend="#b">Fabrizio Favata</hi>, avviene alla vigilia di Natale del 2005. Raffaelli, rinviato a giudizio, nel giugno scorso patteggerà una pena di 20 mesi. Per Favata la condanna è invece di 2 anni e 4 mesi.</p>
    <p>Guarda la ricostruzione della vicenda</p>
    <graphic src="https://img.youtube.com/vi/MEBFjBIXttw/maxresdefault.jpg"/>
    <graphic src="https://img.youtube.com/vi/gj_F-9GdGo8/maxresdefault.jpg"/>
    <p>Consorte è stato condannato, in primo grado, a tre anni e dieci mesi di reclusione. Nella sentenza dello scorso 31 ottobre, insieme all’ex leader del colosso assicurativo e bancario emiliano sono stati condannati anche i suoi collaboratori, <hi rend="#b">Ivano Sacchetti</hi> e <hi rend="#b">Carlo Cimbri</hi>, per i quali il periodo di reclusione è di 3 anni e 7 mesi, oltre a 1 milione di multa. E c’è anche una parte della sentenza che parla di Unipol in quanto persona giuridica, per la quale è stata riconosciuta una responsabilità oggettiva nel tentativo di scalata e che si è vista comminare una provvisionale a titolo di risarcimento di 15 milioni, oltre a una multa di 720 mila euro. Importi a cui dovranno aggiungersene altri, se si arriverà a una condanna anche in sede civile.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>