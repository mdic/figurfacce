<doc sitename="Il Fatto Quotidiano" title="Nuovo governo, Enrico Letta piace anche a Piersilvio Berlusconi: &quot;E' credibile&quot; - Il Fatto Quotidiano" author="RQuotidiano" date="2013-04-24" url="http://www.ilfattoquotidiano.it/2013/04/24/nuovo-governo-letta-piace-anche-a-piersilvio-berlusconi-ottima-credibilita/574029/" hostname="ilfattoquotidiano.it" description="C’è anche Piersilvio Berlusconi, figlio del Cavaliere, tra i fan del presidente del Consiglio incaricato Enrico Letta, nipote di Gianni, “fedelissimo” del padre. Che già alcuni mesi fa aveva apertamente dichiarato di preferire che i voti confluissero nel Pdl piuttosto che nei 5 Stelle. ”E’ una persona con un’ottima credibilità: ci piace, è un professionista …" categories="Politica" tags="Chiesa;Confindustria;Enrico Letta;Fedele Confalonieri;Milan;Rino Fisichella;Silvio Berlusconi" fingerprint="eced3a8d790b4605">
  <main>
    <head rend="h1">Nuovo governo, Enrico Letta piace anche a Piersilvio Berlusconi: “E’ credibile”</head>
    <graphic src="https://st.ilfattoquotidiano.it/wp-content/uploads/2013/04/letta-enrico-interna-nuova.jpg" alt="Enrico Letta"/>
    <p>C’è anche <hi rend="#b">Piersilvio Berlusconi</hi>, figlio del <hi rend="#b">Cavaliere</hi>, tra i fan del <ref target="http://www.ilfattoquotidiano.it/2013/04/24/nuovo-governo-incarico-a-enrico-letta-alfano-al-pd-sostegno-pieno-o-niente/573933/">presidente del Consiglio incaricato Enrico Letta, nipote di Gianni, “fedelissimo” del padre</ref>. Che già alcuni mesi fa aveva apertamente dichiarato di</p>
    <p><ref target="http://www.ilfattoquotidiano.it/2012/07/13/enrico-letta-il-popolo-della-liberta-e-meglio-di-beppe-grillo/292738/">preferire che i voti confluissero nel Pdl piuttosto che nei 5 Stelle</ref>. ”E’ una persona con un’ottima credibilità: ci piace, è un professionista che apprezzo”, ha detto. Sollevato dalla formazione di un nuovo governo anche il presidente di Mediaset</p>
    <p><hi rend="#b">Fedele Confalonieri</hi>, secondo cui “la governabilità ovviamente aiuta: l’incertezza blocca gli investimenti pubblicitari: i due primi partiti si sono messi insieme e ci dovrebbero essere dei risultati positivi anche per le aziende”. Arrivano anche gli auguri da parte del</p>
    <p><hi rend="#b">Milan</hi>che in una nota su sito ufficiale lo descrive come “un apprezzato uomo politico ed un grande tifoso rossonero. All’onorevole Letta – prosegue il comunicato – nel nome della comune fede calcistica e nell’auspicio di un grande servizio da rendere al Paese, i migliori e più sentiti auguri di buon lavoro”.</p>
    <p>Non manca l’endorsement anche da parte della <hi rend="#b">Chiesa</hi> dove monsignor <hi rend="#b">Rino Fisichella</hi>, presidente del Pontificio Consiglio per la promozione della nuova evangelizzazione, si dice “molto contento” dell’<ref target="http://www.ilfattoquotidiano.it/2013/04/24/chi-e-enrico-letta-luomo-scelto-da-napolitano-per-governo/573948/">incarico affidato a Letta</ref>. “Spero sia davvero un momento di impegno, di rinnovamento e di ulteriore responsabilità. Soprattutto -sottolinea monsignor Fisichella- serve corresponsabilità da parte di tutti. Noi possiamo soltanto aspettare”. Per l’<hi rend="#i">Osservatore romano, </hi>la scelta di Letta conferma la volontà di Napolitano di dare vita ad un esecutivo politico. “Di fronte alla necessità di interventi incisivi per contrastare la crisi economica” è “indispensabile che chi si assume la responsabilità di governare lo faccia senza la tentazione di farsi indietro”, scrive. </p>
    <p><hi rend="#b">Claudio Gentili</hi>, direttore della rivista<hi rend="#i"> La Società della Fondazione Toniolo</hi> a <hi rend="#i">Radio Vaticana</hi> spiega che il presidente incaricato è una ”personalità di altissimo profilo nazionale e internazionale, che mette insieme una impostazione innovativa nel campo dell’economia, nel campo delle riforme istituzionali, nel campo del miglioramento della macchina pubblica, nel campo dell’attenzione al lavoro, disoccupazione, precariato, e al tempo stesso una visione moderata della politica”. Le congratulazioni, infine, arrivano pure da <hi rend="#b">Confindustria</hi> dove il vice <hi rend="#b">Aurelio Regina</hi> descrive la decisione dell’incarico una “scelta felice” e Letta come “una persona di grandissimo equilibrio e di grandi capacità di mediazione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>