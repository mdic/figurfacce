<doc sitename="Il Fatto Quotidiano" title="Pd, pronta legge sul conflitto d'interessi: incompatibile anche la &quot;mera proprietà&quot; - Il Fatto Quotidiano" author="RQuotidiano" date="2013-03-18" url="http://www.ilfattoquotidiano.it/2013/03/18/pd-pronta-proposta-di-bersani-per-nuova-legge-sul-conflitto-dinteressi/534143/" hostname="ilfattoquotidiano.it" description="E’ pronta la proposta di Pier Luigi Bersani per una nuova legge sul conflitto di interessi. Il Partito democratico lo annuncia sul proprio sito ufficiale, dove vengono presentati i punti base del provvedimento. Il Pd spiega che la legge passerà, tra l’altro, dall’abrogazione della legge Frattini. La nuova normativa prevede l’ampliamento dei controlli a tutti …" categories="Politica" tags="Conflitto di interessi;PD;Pier Luigi Bersani;Silvio Berlusconi" fingerprint="2d89108039fee8f1">
  <main>
    <head rend="h1">Pd, pronta legge sul conflitto d’interessi: incompatibile anche la “mera proprietà”</head>
    <graphic src="https://st.ilfattoquotidiano.it/wp-content/uploads/2013/03/bersani_interna_nuova1.jpg" alt="Pier Luigi Bersani"/>
    <p>E’ pronta la proposta di <hi rend="#b">Pier Luigi Bersani</hi> per una nuova legge sul <hi rend="#b">conflitto di interessi</hi>. Il Partito democratico lo annuncia sul proprio sito ufficiale, dove vengono presentati i punti base del provvedimento. Il Pd spiega che la legge passerà, tra l’altro, dall’abrogazione della legge Frattini. La nuova normativa prevede l’ampliamento dei controlli a tutti i titolari di <hi rend="#b">cariche di governo</hi>, nelle Regioni e negli enti locali. I controlli saranno ampliati anche nei confronti dei componenti delle Autorità indipendenti e sarà estesa l’incompatibilità anche alla “<hi rend="#b">mera proprietà</hi>” di imprese, azioni o quote di società.</p>
    <p>Fra le altre proposte, più poteri di intervento concreto sui conflitti di interesse all’<hi rend="#b">Antitrust</hi>; il mandato irrevocabile a vendere per evitare la sanzione della decadenza; un nuovo sistema di <hi rend="#b">sanzioni</hi> e di controllo applicabile anche alle cariche ricoperte attualmente; l’impossibilità per chi ha <hi rend="#b">precedenti penali</hi> a sedere in Parlamento, nei consigli regionali, negli enti locali; l’abbassamento o l’eliminazione dei limiti di pena che danno luogo a incandidabilità. Nello specifico, la piattaforma del Pd interviene sui limiti di pena oltre cui scatta attualmente l’incandidabilità per i <hi rend="#b">reati più gravi</hi>. Via il limite di due anni ora previsti per mafia, terrorismo, per reati associativi, per reati contro la pubblica amministrazione o aggravati dall’abuso della qualità di pubblico ufficiale; qualsiasi condanna deve essere causa di incandidabilità.</p>
    <p>I democratici chiedono poi di abbassare da tre a due anni il limite minimo di pena in caso di <hi rend="#b">condanne definitive</hi> per gli altri delitti e di estendere l’incandidabilità anche a quelli colposi; di eliminare il limite di pena di sei mesi per i delitti commessi con abuso dei poteri o con violazione dei doveri inerenti a una pubblica funzione o a un pubblico servizio; di prevedere l’incandidabilità, in caso di condanne superiori a due anni, anche per reati contravvenzionali come l’<hi rend="#b">abuso edilizio</hi> o il<hi rend="#b"> disastro ambientale</hi>. <ref target="http://www.partitodemocratico.it/doc/252001/stop-al-conflitto-di-interessi.htm">La pubblicazione della bozza sul sito dei Democratici</ref> è dettata dalla volontà di consentire ai lettori/elettori di commentare ed eventualmente proporre modifiche e contributi al testo.</p>
    <p>La proposta del Pd ha scatenato l’immediata reazione di <hi rend="#b">Silvio Berlusconi</hi>: “Il conflitto di interessi? E’ un problema che non mi riguarda, ho già dato tutto ai miei figli…”. Il leader del <hi rend="#b">Pdl</hi>, <ref target="http://www.ilfattoquotidiano.it/2013/03/18/berlusconi-pronto-a-scendere-in-piazza-se-sinistra-prende-colle-battaglia-ovunque/534030/">uscendo dalla riunione del gruppo alla Camera</ref>, ha ribadito che dal suo punto di vista la legge sul conflitto d’interessi è inutile, perché “la vera priorità è far ripartire il Paese, l’economia e aiutare le imprese” e che oltretutto, “una legge c’è già”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>