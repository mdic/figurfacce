<doc sitename="Il Fatto Quotidiano" title="Governo, Berlusconi torna alla carica: &quot;Bersani disposto a un incontro&quot; - Il Fatto Quotidiano" author="RQuotidiano" date="2013-04-08" url="http://www.ilfattoquotidiano.it/2013/04/08/governo-berlusconi-torna-alla-carica-bersani-disposto-a-incontro/555985/" hostname="ilfattoquotidiano.it" description="Il capo dello Stato auspica di nuovo le larghe intese e a stretto giro Silvio Berlusconi torna alla carica: “Finalmente Bersani si è aperto, è disponibile a un incontro, la data di questo incontro non è stata fissata, ma quella che è la posizione del Pdl, la mia posizione, ormai la conoscono tutti”, ha detto …" categories="Politica" tags="Enrico Letta;Giorgio Napolitano;Governo di Larghe Intese;Pier Luigi Bersani;Silvio Berlusconi" fingerprint="ad0f14557306c02d">
  <main>
    <head rend="h1">Governo, Berlusconi torna alla carica: “Bersani disposto a un incontro”</head>
    <graphic src="https://st.ilfattoquotidiano.it/wp-content/uploads/2013/04/berlusconi-vertici-pdl-interna-nuova.jpg" alt="Silvio Berlusconi e i vertici Pdl"/>
    <p><ref target="http://www.ilfattoquotidiano.it/2013/04/08/napolitano-campagne-moralizzatrici-distruttive-ed-evoca-larghe-intese/555830/">Il capo dello Stato auspica di nuovo le larghe intese</ref> e a stretto giro <hi rend="#b">Silvio Berlusconi</hi> torna alla carica: “Finalmente Bersani si è aperto, è disponibile a un incontro, la data di questo incontro non è stata fissata, ma quella che è la posizione del <hi rend="#b">Pdl</hi>, la mia posizione, ormai la conoscono tutti”, ha detto al Tg4. Il leader del Pdl ha ribadito il fatto che bisogna “dare <hi rend="#b">subito un governo</hi> stabile e forte al Paese per prendere quei provvedimenti che sono non solo urgenti, ma urgentissimi e che si impongono per rilanciare l’economia”.</p>
    <p>Berlusconi ha anche spiegato che<ref target="http://tv.ilfattoquotidiano.it/2013/03/06/direzione-pd-bersani-mai-col-pdl-e-poi-enumera-otto-punti/223674/"> gli otto punti programmatici del Pd</ref> sono diventati “otto provvedimenti Pdl che depositeremo questa settimana al Senato. Solo attraverso questi provvedimenti si può e si deve uscire dalla recessione per creare nuovi posti di lavoro”.</p>
    <p>Solo stamattina, però, Bersani ha ribadito il suo <hi rend="#b">no al “governissimo”</hi> e spiegato che <ref target="http://www.ilfattoquotidiano.it/2013/04/08/governo-bersani-non-cambia-idea-no-al-governissimo-serve-cambiamento/554879/">un esecutivo con il Pdl porterebbe soltanto a “giorni peggiori”</ref>. E in serata è arrivata anche la precisazione di <hi rend="#b">Enrico Letta</hi>, ospite a “Otto e mezzo” su La7. “E’ possibile che l’incontro tra Bersani e Berlusconi sia questa settimana, ma il giorno non si sa”, ha affermato il vicesegretario del Pd, ma al centro dell’incontro ci sarà “la domanda se vogliamo o no eleggere un <hi rend="#b">presidente della Repubblica</hi> super partes che rappresenti l’unità del Paese”. E le larghe intese? “Pensare che dopo 20 anni di <hi rend="#b">guerra civile</hi> in Italia, nasca un <hi rend="#b">governo Bersani-Berlusconi</hi> non ha senso. Il governissimo come è stato fatto in Germania qui non è attuabile. Intanto cerchiamo un’intesa sul presidente della Repubblica”. E dopo l’elezione del prossimo capo di Stato, conclude Letta “la nostra proposta con Bersani premier è lì, però in questo momento non era matura”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>