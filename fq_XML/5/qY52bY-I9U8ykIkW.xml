<doc sitename="Il Fatto Quotidiano" title="Imu, Monti sta col Pd e sfida Berlusconi: &quot;Richieste eccessive e prepotenti&quot; - Il Fatto Quotidiano" author="RQuotidiano" date="2013-08-10" url="http://www.ilfattoquotidiano.it/2013/08/10/imu-monti-appoggia-epifani-e-sfida-berlusconi-richieste-eccessive-e-prepotenti/681813/" hostname="ilfattoquotidiano.it" description="Il dossier del ministero dell’Economia, decisamente critico verso l’ipotesi di abolizione dell’Imu, ha aperto il fronte. Poi sono arrivati il diktat di Berlusconi a Letta (che aveva tentato di minimizzare) e la controreplica di Epifani. E ora scende in campo anche Mario Monti, che attacca senza mezzi termini il Pdl. Che il nodo Imu fosse …" categories="Politica" tags="Governo Letta;Guglielmo Epifani;Imu;Mario Monti;Silvio Berlusconi" fingerprint="bdaf526cc88a6e25">
  <main>
    <head rend="h1">Imu, Monti sta col Pd e sfida Berlusconi: “Richieste eccessive e prepotenti”</head>
    <graphic src="https://st.ilfattoquotidiano.it/wp-content/uploads/2012/12/montiberlusconi_interna-nuova1.jpg"/>
    <p><ref target="http://www.ilfattoquotidiano.it/2013/08/08/imu-da-saccomanni-9-ipotesi-riforma-ora-bisogna-scegliere/680441/">Il dossier del ministero dell’Economia</ref>, decisamente critico verso l’ipotesi di abolizione dell’Imu, ha aperto il fronte. <ref target="http://www.ilfattoquotidiano.it/2013/08/09/imu-berlusconi-via-subito-base-dell-accordo-epifani-sbaglia/681063/">Poi sono arrivati il diktat di Berlusconi a Letta</ref> (che aveva tentato di minimizzare) e la controreplica di Epifani. E ora scende in campo anche <hi rend="#b">Mario Monti</hi>, che attacca senza mezzi termini il <hi rend="#b">Pdl</hi>. Che il nodo Imu fosse il principale nervo scoperto delle larghe intese era cosa nota. Ma nelle ultime 48 ore il tema è tornato a essere il vero banco di prova per la tenuta del governo. Con un fuoco incrociato tra tutti gli azionisti della maggioranza. Anche se, probabilmente, l’aut-aut del Cavaliere è più una prova di forza per mettre sul piatto il proprio salvacondotto dopo la condanna. Ormai, però, sembra un tutti contro tutti: “Per il Pd i ricatti sono inaccettabili, hanno provato all’indomani della sentenza Mediaset chiedendo la grazia per Berlusconi e il Pd ha detto no e ora diremo no a questo ricatto dell’Imu” dice il viceministro dell’Economia <hi rend="#b">Stefano Fassina</hi>. “Il Pdl si prenda la responsabilità di far cadere il governo Letta”.</p>
    <p>La notizia di oggi, comunque, è il ritorno sulla scena dell’ex premier Mario Monti <hi rend="#b">nella versione “aggressiva”</hi> della campagna elettorale, quella che non risparmia giudizi e stoccate a B. A differenza di Epifani, che nell’intervista a L’Unità si è limitato a smentire che l’abolizione dell’Imu fosse un punto concordato, Monti si concede un giudizio politico. Una valutazione diretta sulla strategia berlusconiana: “Scelta Civica si opporrebbe, come altri, a richieste <hi rend="#b">eccessive</hi> del Pdl in materia di Imu, <hi rend="#b">non coerenti</hi> nè con la situazione economico-finanziaria del Paese, nè con gli impegni del governo e della maggioranza”, scrive Monti in un editoriale sul sito del suo movimento. “Nessuno potrà trincerarsi dietro <hi rend="#b">asserzioni apodittiche e venate di prepotenza</hi>. Il ministero dell’Economia e delle Finanze ha pubblicato nei giorni scorsi un’analisi sulla tassazione della casa che aiuterà a compiere una scelta politica ragionevole. E’ difficile dedurre da questo testo che il governo sia impegnato all’abolizione della tassazione sulla prima casa. Ogni altro elemento può aver fatto parte di <hi rend="#b">promesse elettorali</hi> di questo o quel partito, ma non può impegnare il governo”.</p>
    <p>Monti sostiene, come hanno fatto anche il premier e il ministro dell’Economia nei giorni scorsi, che la stabilità del governo è premesssa decisiva per la ripresa (<ref target="http://www.ilfattoquotidiano.it/2013/08/06/pil-istat-nuovo-record-negativo-8-mesi-consecutivi-di-calo/677886/">che per ora non si vede, come ha certificato pochi giorni fa l’Istat</ref>): “Un’interruzione dell’opera del governo Letta, impegnato a proseguire le riforme strutturali e a sostenere l’economia con specifici provvedimenti ora resi possibili dagli sforzi precedenti, recherebbe danni particolarmente gravi alla situazione economica e sociale del Paese, oltre che seri rischi per l’Eurozona. Se poi una <hi rend="#b">crisi di governo</hi> dovesse portare ad elezioni anticipate, il <hi rend="#b">cumulo di macerie seppellirebbe in ugual misura</hi> vincitori, sconfitti e tutti i cittadini, compresi quelli ai quali si vorrebbe fra credere che si è arrivati alla rottura per tener fede alla promessa di liberarli dall’Imu”, sottolinea l’ex premier. Parole chiaramente indirizzate a Berlusconi, che ieri ha parlato di abolizione dell’Imu come base del patto di governo con Letta. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>