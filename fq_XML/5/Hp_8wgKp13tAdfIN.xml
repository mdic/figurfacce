<doc sitename="Il Fatto Quotidiano" title="&quot;Tangenti necessarie&quot;? L'ong indiana contro Berlusconi: &quot;Disastroso&quot; - Il Fatto Quotidiano" author="Elena Ciccarello" date="2013-02-14" url="http://www.ilfattoquotidiano.it/2013/02/14/tangenti-necessarie-long-indiana-contro-berlusconi-disastroso/499827/" hostname="ilfattoquotidiano.it" description="La signora Swati Ramanathan nel 2010 ha fondato con il marito Ramesh I paid a Bribe (ho pagato una tangente, ndr), un’organizzazione non governativa con sede a Bangalore, in India, che raccoglie le segnalazioni anonime di casi di corruzione. In un Paese in cui, secondo Ramanathan, esiste una “corruzione al dettaglio” che inquina ogni pratica …" categories="Mondo" tags="Corruzione;India;Leonardo - Finmeccanica;Silvio Berlusconi" fingerprint="e6ba1c843cc2c43f">
  <main>
    <head rend="h1">“Tangenti necessarie”? L’ong indiana contro Berlusconi: “Disastroso”</head>
    <p>La signora<hi rend="#b"> Swati Ramanathan</hi> nel 2010 ha fondato con il marito Ramesh <hi rend="#b">I paid a Bribe</hi> (ho pagato una tangente, ndr), un’organizzazione non governativa con sede a <hi rend="#b">Bangalore</hi>, in <hi rend="#b">India</hi>, che raccoglie le segnalazioni anonime di casi di <hi rend="#b">corruzione</hi>. In un Paese in cui, secondo Ramanathan, esiste una “corruzione al dettaglio” che inquina ogni pratica quotidiana e contribuisce alla povertà del paese, la sua associazione ha raccolto quasi <hi rend="#b">due milioni di denunce</hi>. E il suo esempio si sta diffondendo a macchia d’olio in altri paesi asiatici: ben 17 ong l’hanno contattata per replicare l’esperienza nel loro paese. Swati ha mal digerito le <ref target="http://www.ilfattoquotidiano.it/2013/02/14/finmeccanica-berlusconi-tangenti-sono-necessita-che-non-si-puo-evitare/498797/">dichiarazioni del nostro ex premier Silvio Berlusconi, sulla presunta necessità per le società di piegarsi al sistema delle tangenti per concludere gli affari in India</ref> e in paesi che ha annoverato nel “terzo mondo”. Secondo la fondatrice di IPaidaBribe queste affermazioni non solo sono false, ma anche pericolose.</p>
    <p><hi rend="#b">Signora Swati perché secondo lei Berlusconi sbaglia?</hi>Berlusconi non solo sbaglia, ma sbaglia disastrosamente. Quella che può apparire come la migliore soluzione per le imprese è certamente, e vergognosamente, la peggiore per entrambe le nostre nazioni. È sorprendente che il leader di un paese sviluppato e democratico, verso il quale i cittadini italiani certamente guardano come al più alto modello di moralità, invece di condannare gli attori coinvolti nell’affare, sposi invece questa idea di corruzione.</p>
    <p><hi rend="#b">Si possono fare grandi affari in India senza restare invischiati nel sistema delle mazzette?</hi>È vero che l’India è un focolaio di corruzione e che l’affare Finmeccanica coinvolge grandi imprese e intermediari di potere e politici, tuttavia questo non costituisce un motivo per assolvere chi ha pagato la tangente. Con il suo comportamento Finnmecanica ha incoraggiato il mercato della corruzione in India. È infatti difficile credere che la corporation italiana sia stata vittima della corruzione come Mr Berlusconi vorrebbe fare credere, perché i suoi manager avevano la possibilità di scegliere. Potevano uscire dall’affare e mantenere i propri valori e la propria integrità.</p>
    <p><hi rend="#b">Rinunciare agli affari non è proprio una soluzione…</hi>Se ogni corporation combattesse lealmente, i partner aziendali corrotti e i power brokers di New Delhi non troverebbero il mercato in cui svendere la nostra nazione per alcuni pezzi d’argento.</p>
    <p><hi rend="#b">Esistono esempi positivi?</hi>La Siemens. Che ha invertito la rotta e si sta riscattando da una storia vergognosa improntando la sua attività economica su chiari criteri anticorruzione.</p>
    <p><hi rend="#b">Quali sono le conseguenze della corruzione in India, di quel sistema cui secondo i magistrati ha contribuito anche Finmeccanica?</hi>Di sicuro un crollo di fiducia nelle istituzioni, l’ostilità verso mercati aperti e liberi, una società disillusa. In un parola, un’intera nazione che perde i suoi ormeggi morali.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>