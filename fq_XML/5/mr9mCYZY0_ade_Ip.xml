<doc sitename="Il Fatto Quotidiano" title="Began: &quot;Voglio un figlio da Berlusconi. Lo amo davvero, non come la Minetti&quot; - Il Fatto Quotidiano" author="RQuotidiano" date="2012-05-08" url="http://www.ilfattoquotidiano.it/2012/05/08/began-voglio-figlio-berlusconi-davvero-come-minetti/222957/" hostname="ilfattoquotidiano.it" description="“Io Silvio l’ho sempre amato e lo amo ancora. E’ stato l’uomo più importante della mia vita e ora che è meno impegnato vorrei fare un figlio con lui. A differenza della Minetti, che lo ha solo sfruttato, io l’ho amato davvero”. Sabina Began, l”ape regina’ delle feste ad Arcore, lo ha dichiarato a Radio …" categories="Cronaca" tags="Arcore;Noemi Letizia;Ruby;Sabina Began;Silvio Berlusconi" fingerprint="7fa9892a994b7b2d">
  <main>
    <head rend="h1">Began: “Voglio un figlio da Berlusconi. Lo amo davvero, non come la Minetti”</head>
    <p>La showgirl, che organizzava le feste ad Arcore, è intervenuta a Radio24 dove ha ricordato i momenti passati insieme all'ex premier: "A Silvio ho pure baciato i piedi, sono belli e profumati. E’ un uomo eccezionale. E’ superman"</p>
    <graphic src="https://st.ilfattoquotidiano.it/wp-content/uploads/2012/05/sabina-began_INTERNA-NUOVA.jpg"/>
    <p>“Io Silvio l’ho sempre amato e lo amo ancora. E’ stato l’uomo più importante della mia vita e ora che è meno impegnato vorrei fare un figlio con lui. A differenza della Minetti, che lo ha solo sfruttato, io l’ho amato davvero”. <ref target="http://www.ilfattoquotidiano.it/tag/sabina-began/">Sabina Began, l”ape regina’ delle feste ad Arcore</ref>, lo<ref target="http://www.ilfattoquotidiano.it/tag/sabina-began/"> ha dichiarato a Radio 24</ref> ai microfoni de<hi rend="#i"> La Zanzara</hi> dove ha ricordato alcuni momenti trascorsi insieme a Berlusconi: “A Silvio ho pure baciato i piedi. Stavamo passeggiando a piedi nudi nel parco e gli ho baciato i piedi. I suoi piedi sono belli e profumati. E’ un uomo eccezionale. E’ superman”.</p>
    <p>Began ha sempre difeso l’ex Presidente del Consiglio, fin da quando l’anno scorso esplose il caso <hi rend="#b">Ruby</hi>. <ref target="http://www.ilfattoquotidiano.it/2011/01/19/lape-regina-a-skytg24-amo-berlusconi-sono-io-il-bunga-bunga/87197/">A gennaio 2011 si presentò a SkyTg24 per spiegare che la sua unica colpa era stata la troppa generosità</ref>: “A qualsiasi persona che va da Berlusconi e dice di essere in difficoltà lui dice: ‘ok, ti do quanto hai bisogno’ – aveva affermato la Began -. Qualsiasi persona giovane, vecchio, brutto con la gobba: a lui piace dare”. Infatti “Berlusconi ama aiutare tutti. In Thailandia, per esempio, ha fatto scuole e orfanotrofi. Io potrei portare tutta la lista per dimostrare che non ha aiutato solo le ragazze”. </p>
    <p>E aveva aggiunto: “Io credo in Dio e posso giurare che Berlusconi non ha mai fatto sesso con <hi rend="#b">Ruby</hi>, come non ha mai fatto sesso con <hi rend="#b">Noemi</hi>“. Began, che ha più volte dato versioni differenti di cosa accadeva alle feste, aveva fornito la sua personale spiegazione del bunga bunga: “Non è un rito erotico, è il soprannome che mi hanno dato, e non ci trovo niente di strano perché mi ritengo un po’ una scimmia…”. E ripetendo di essere innamorata di Berlusconi aveva aggiunto: “Posso essere per lui qualsiasi cosa. La fidanzata? Dipende da cosa si intende”, ha aggiunto la Began affermando di amare moltissimo <hi rend="#b">Silvio Berlusconi</hi> – io provo per lui un amore vero”. </p>
    <p>Lo scorso settembre a <hi rend="#i">Vanity Fair</hi> aveva inoltre raccontato come aveva conosciuto l’ex premier. Era il 29 agosto 2005. Tutto avvenne in Sardegna: “Mi chiama <hi rend="#b">Raffaella Zardo</hi> – aveva dichiarato – e mi dice che devo andare in Sardegna per un’importantissima festa a sorpresa, e che un aereo privato mi aspetta all’aeroporto di Roma (…). Arrivammo in una villa che non avevo mai visto: ad aspettarci c’era Silvio Berlusconi”. Poi “arrivammo al laghetto. E, preso coraggio, dico: ‘Presidente, ma se un giorno dovessi avere un fidanzato, lei mi concederebbe una gita romantica qui, con lui?’. Ma Berlusconi mi guarda fisso negli occhi, mi gela il sangue e dice: ‘No. A meno che non ti fidanzi con me. Ma, per farlo, mi devi prendere la mano. Da quel momento non mi ha più lasciata”. <ref target="http://www.ilfattoquotidiano.it/2011/09/27/sabina-began-e-la-notte-con-berlusconi-che-la-rese-donna/160338/">La serata si concluse con una notte d’amore: “E’ l’unico che mi ha fatto sentire donna”, aveva dichiarato la showgirl nell’intervista</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>