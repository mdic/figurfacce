<doc sitename="Il Fatto Quotidiano" title="Udc, Cesa: &quot;Nuovo soggetto politico snello per sconfiggere l'antipolitica&quot; - Il Fatto Quotidiano" author="RQuotidiano" date="2012-05-08" url="http://www.ilfattoquotidiano.it/2012/05/08/udc-cesa-nuovo-soggetto-politico-snello-sconfiggere-lantipolitica/222663/" hostname="ilfattoquotidiano.it" description="Congressi sul territorio entro giugno, poi congresso nazionale a ottobre. Obiettivo: snellire la vecchia struttura del partito per creare un nuovo soggetto politico il cui processo di nascita è già partito con l’azzeramento delle vecchie cariche. Questo il futuro prossimo dell’Udc di Pierferdinando Casini, almeno a sentire Lorenzo Cesa, ex segretario del partito. “Con una …" categories="Politica" tags="Antonio Di Pietro;Congresso;Francois Hollande;Gianfranco Fini;Lega;Lorenzo Cesa;Nichi Vendola;PD;PDL;Pier Ferdinando Casini;Pier Luigi Bersani;Silvio Berlusconi;Udc;Umberto Bossi" fingerprint="22f245b5f4798f7c">
  <main>
    <head rend="h1">Udc, Cesa: “Nuovo soggetto politico snello per sconfiggere l’antipolitica”</head>
    <p>Congressi sul territorio entro giugno, poi congresso nazionale a ottobre. Obiettivo: rendere agile la vecchia struttura del partito per creare un movimento il cui processo di nascita è già partito con l'azzeramento delle vecchie cariche.</p>
    <graphic src="https://st.ilfattoquotidiano.it/wp-content/uploads/2012/05/lorenzo-cesa-interna-nuova.jpg"/>
    <p>Congressi sul territorio entro giugno, poi congresso nazionale a ottobre. Obiettivo: snellire la vecchia struttura del partito per creare un nuovo soggetto politico il cui processo di nascita è già partito con l’azzeramento delle vecchie cariche. Questo il futuro prossimo dell’Udc di<hi rend="#b"> Pierferdinando Casini</hi>, almeno a sentire Lorenzo Cesa, ex segretario del partito. “Con una struttura più agile e più snella arriveremo a celebrare il Congresso nazionale che, in ottobre, dovrà fare spazio al nuovo soggetto politico, una forza di buon senso capace di attrarre tutti gli italiani che non cercano scorciatoie impossibili e nefaste come quella dell’antipolitica” ha detto <hi rend="#b">Cesa</hi> al Consiglio Nazionale Udc, aggiungendo che il partito è “pronto a mettere in discussione tutto, anche il nome e il simbolo”. </p>
    <p>Il cambiamento, però, secondo l’ex segretario non potrà non nascere da un rinnovamento della struttura dal basso. A tal proposito, “entro giugno i congressi sul territorio, che ancora non sono stati celebrati, dovranno essere svolti” ha aggiunto <hi rend="#b">Lorenzo Cesa</hi> dall’Auditorium della Conciliazione a Roma. “Per arrivare al nuovo soggetto politico – è parere dell’esponente centrista – dobbiamo darci da subito una struttura snella e, dopo l’azzeramento delle cariche dei giorni scorsi, provvederemo a completarla nelle prossime settimane”.</p>
    <p>L’ex segretario dell’Udc, inoltre, non ha mancato di commentare gli ultimi sviluppi politici, a partire dallo stravolgimento delle alleanze. La foto di Vasto, con un’alleanza Pd-Idv-Sel, ne è l’emblema. “Quella cosa lì è vecchia, da <hi rend="#b">Jurassic Park</hi>” ha detto Cesa, riferendosi all’alleanza Bossi-Berlusconi. “Si è visto che a sinistra in Italia c’è già stato qualcuno che ha pensato di farsi coraggio con la vittoria di <hi rend="#b">Hollande</hi> per chiedere di rispolverare la foto di Vasto. Una cosa che a me sembra lunare” ha spiegato Cesa, secondo cui “quella cosa lì è la vecchia <hi rend="#b">Unione</hi>, non c’è niente di nuovo, è già stata bocciata dagli italiani e non c’è nessuna speranza che possa avere successo ora che sta di nuovo cambiando tutto”. </p>
    <p>Stessa cosa, ragiona Cesa, per il centrodestra dell’asse <hi rend="#b">Bossi</hi>-Berlusconi, evocato da qualcuno a destra “per fare finta che non sia successo niente e ripresentarsi agli elettori tra un anno convinti di potersi ancora giocare la partita con lo stesso schieramento. A parte – ha continuato – che con tutto quello che è successo nel frattempo, quella cosa lì sembrerebbe una specie di <hi rend="#b">Jurassic Park</hi>, mi permetto di suggerire un po’ più di realismo e meno illusioni perché chi volesse rinsaldare l’asse Bossi-<hi rend="#b">Berlusconi</hi> già oggi, magari facendo mancare il sostegno al governo Monti, non solo si illude ma rischia di sbagliare i conti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>