<doc sitename="Il Fatto Quotidiano" title="Sondaggi, ultimo giorno: centrosinistra avanti di 4-5 punti sul centrodestra - Il Fatto Quotidiano" author="RQuotidiano" date="2013-02-08" url="http://www.ilfattoquotidiano.it/2013/02/08/elezioni-2013-ultimo-giorno-per-sondaggi-pd-stacca-pdl-dai-4-ai-7-punti/493130/" hostname="ilfattoquotidiano.it" description="Percentuali, schieramenti, forbice degli indecisi che si assottiglia e prende posizione. Ma quelli di venerdì 8 febbraio sono gli ultimi sondaggi a essere pubblicati, perché dalla mezzanotte fino alla conclusione delle operazioni di voto è vietato renderli pubblici o diffondere i risultati sugli orientamenti politici e di voto degli elettori, anche se sono stati effettuati …" categories="Elezioni 2013" tags="Antonio Ingroia;Mario Monti;Movimento 5 Stelle;PD;PDL;Pier Luigi Bersani;Rivoluzione Civile;Silvio Berlusconi;Sondaggi;Sondaggi Elettorali" fingerprint="2d8c5605f973a304">
  <main>
    <head rend="h1">Sondaggi, ultimo giorno: centrosinistra avanti di 4-5 punti sul centrodestra</head>
    <graphic src="https://st.ilfattoquotidiano.it/wp-content/uploads/2013/02/aula-interna-nuova1.jpg" alt="Senato della Repubblica"/>
    <p>Percentuali, schieramenti, forbice degli <hi rend="#b">indecisi</hi> che si assottiglia e prende posizione. Ma quelli di venerdì 8 febbraio sono gli ultimi <hi rend="#b">sondaggi</hi> a essere pubblicati, perché dalla mezzanotte fino alla conclusione delle operazioni di voto è vietato renderli pubblici o diffondere i risultati sugli orientamenti politici e di voto degli elettori, anche se sono stati effettuati in un periodo precedente a quello del rilievo. Un divieto che si applica anche alle emittenti locali e, secondo quanto stabilito dall’<hi rend="#b">Agcom</hi>, alle <ref target="http://www.ilfattoquotidiano.it/2013/01/31/elezioni-2013-sondaggi-vietati-nei-15-giorni-prima-del-voto-non-su-smartphone/485799/">applicazioni da smartphone come quella realizzata dalla società Swg</ref> perché “configura un’oggettiva violazione del divieto imposto dalla legge sulla par condicio”. </p>
    <p><hi rend="#b">Repubblica</hi> – Secondo il sondaggio <hi rend="#b">Demos</hi> di <hi rend="#b">Repubblica</hi>, la distanza tra centrodestra e centrosinistra è di <hi rend="#b">5 punti</hi>, la metà rispetto a dieci giorni fa. E gli elettori indecisi, oggi al <hi rend="#b">25</hi>%, negli ultimi giorni si sono ridotti di oltre <hi rend="#b">5 punti</hi>. Nell’ultimo mese, il <hi rend="#b">Pdl</hi> “ha aumentato la sua base elettorale. Ma supera appena il 20%. Circa metà rispetto al 2008, ma anche rispetto al 2006”. Il <hi rend="#b">Pd</hi>, invece, “sotto di 3 punti rispetto al 2008” si attesta al 30%. Chi ha guadagnato di più però nell’ultima settimana è il <hi rend="#b">Movimento 5 Stelle</hi> di<hi rend="#b"> Beppe Grillo</hi>, in salita di oltre 3 punti, “come la fiducia verso il Capo: cresciuta anch’essa di 3 punti, nell’ultimo mese. E di <hi rend="#b">10</hi>, rispetto a dicembre”. L’impressione, poi, “è che la crescita del M5S sia ancora in corso. Anzi: in corsa. Alimentata dal flusso degli elettori indecisi, che non trovano risposta nei partiti e nelle coalizioni maggiori”. A fronte dei numeri di oggi e soprattutto delle due settimane di campagna elettorale in grado di cambiare equilibri e percentuali, rimane il rischio della <hi rend="#b">frammentazione</hi> e “il pericolo che nessuno, alle prossime elezioni, vinca davvero”.</p>
    <p><hi rend="#b">Corriere della Sera</hi> – Per il quotidiano di <hi rend="#b">Via Solferino</hi> invece, il <hi rend="#b">Pdl</hi> è “sotto di oltre 7 punti rispetto al <hi rend="#b">Pd</hi>. E la coalizione di <hi rend="#b">Berlusconi</hi> è al 29,7%, centrosinistra al 37,2″. Permane l’incertezza in <hi rend="#b">Lombardia</hi> e <hi rend="#b">Sicilia</hi> al <hi rend="#b">Senato</hi>. La coalizione di centrosinistra, però, “mantiene ancora oggi la netta maggioranza delle intenzioni di voto, collocandosi tra il <hi rend="#b">37</hi>% e il <hi rend="#b">38</hi>%”. Un divario importante che <hi rend="#b">Berlusconi</hi> spera di colmare nei prossimi gioni, magari con qualche altra <hi rend="#i">proposta choc</hi> dopo <ref target="http://www.ilfattoquotidiano.it/2013/02/03/imu-promessa-di-berlusconi-non-regge-alla-prova-dei-numeri/488294/">abolizione dell’ Imu</ref> e </p>
    <p><ref target="http://www.ilfattoquotidiano.it/2013/02/04/elezioni-berlusconi-condono-tombale-spread-su-wsj-colpa-sua/488735/">condono tombale</ref>. Si ridimensiona il centro di</p>
    <p><hi rend="#b">Mario Monti</hi>che però “continua a conquistare una parte rilevante dell’elettorato, pari a circa il</p>
    <p><hi rend="#b">13</hi>%”.</p>
    <p><hi rend="#b">Ingroia</hi>si colloca al 4-5% delle intenzioni di voto e</p>
    <p><hi rend="#b">Grillo</hi>al 14-15%.</p>
    <p><hi rend="#b">Demopolis</hi> – Secondo l’indagine presentata durante <hi rend="#i">Otto e mezzo</hi> di giovedì 7 febbraio, a poco più di due settimane dalle elezioni resta molto alto il numero degli <hi rend="#b">indecisi</hi> e “il distacco tra centrosinistra e centrodestra è di poco più di <hi rend="#b">5 punti</hi> percentuali: circa un milione e 800 mila voti separano oggi le due coalizioni”. Principale argine alla rimonta del centrodestra è il <hi rend="#b">Movimento 5 Stelle</hi> che otterrebbe oggi il <hi rend="#b">18,1%,</hi> con un consenso in crescita di circa tre punti nelle ultime due settimane. Il centrosinistra si attesterebbe al <hi rend="#b">33,6</hi>%, il centrodestra al <hi rend="#b">28,5</hi>%. In lievissima flessione, la coalizione di <hi rend="#b">Mario Monti</hi>, attestata oggi al <hi rend="#b">13,6</hi>%, e <hi rend="#b">Rivoluzione Civile</hi> di <hi rend="#b">Ingroia</hi> al <hi rend="#b">4,1</hi>%. All’<hi rend="#b">1,4</hi>% la lista di <hi rend="#b">Oscar Giannino</hi>. Secondo questi dati il centrosinistra conquisterebbe 340 seggi alla <hi rend="#b">Camera</hi>, 128 il centrodestra, 80 il Movimento 5 Stelle, 64 l’area dell’attuale premier, 18 Rivoluzione Civile. Per quanto riguarda il <hi rend="#b">Senato</hi>, la coalizione Pd-Sel vincerebbe nella maggior parte delle regioni, il centrodestra conquisterebbe i 14 seggi del <hi rend="#b">Veneto</hi>. Se vincesse in <hi rend="#b">Lombardia</hi> e in <hi rend="#b">Sicilia</hi>, il centrosinistra avrebbe la maggioranza a palazzo Madama con 169 seggi; se perdesse invece in entrambe le regioni, si fermerebbe a 145 seggi, lontano dalla soglia necessaria di 158 senatori.</p>
    <p><hi rend="#b">Piepoli</hi> – Il centrosinistra è avanti di<hi rend="#b"> 4 punti</hi> nei sondaggi rispetto al centrodestra e nei quindici giorni che ci separano dal voto la situazione non cambierà. Lo afferma, in una intervista a <hi rend="#i">La Stampa</hi>, il sondaggista <hi rend="#b">Nicola Piepoli</hi>. “Il centrodestra – spiega – è piuttosto stabile, attorno al<hi rend="#b"> 32</hi>%. Questo non vuol dire che la coalizione del centrodestra stia rimontando, bensì, che è <hi rend="#b">Silvio Berlusconi</hi> a fagocitare tutti i suoi alleati. La <hi rend="#b">Lega</hi> tiene, gli altri della coalizione no. Anche il centrosinistra è stabile, attorno al<hi rend="#b"> 36</hi>%. <hi rend="#b">Bersani</hi> non arretra affatto: era al <hi rend="#b">33</hi>% dell’intenzione di voto due mesi fa. Oggi è al<hi rend="#b"> 31</hi>%. Lo definirei gradimento granitico. La differenza tra i due poli è al <hi rend="#b">4</hi>% e mi aspetto che tale rimarrà”. Quanto agli indecisi, secondo Piepoli, “non esistono”. “Per come la vedo io – sottolinea – hanno ampiamente deciso, quantomeno a livello inconscio”. </p>
    <p><hi rend="#b">Swg</hi> – Il centrosinistra non avrebbe la maggioranza al Senato. E’ quanto emerge da un sondaggio realizzato dall’Istituto Swg per <hi rend="#i">Agorà</hi> su Rai Tre. Sono, infatti, 146 i seggi al momento assegnati al centrosinistra al Senato. Numero che non basta a garantire la maggioranza a <hi rend="#b">Palazzo Madama</hi> che è di 158 senatori. Secondo il sondaggio Swg sarebbero <hi rend="#b">102</hi> i senatori assegnati alla coalizione di <hi rend="#b">centrodestra</hi>, <hi rend="#b">39</hi> al <hi rend="#b">Movimento 5 Stelle</hi>, <hi rend="#b">21</hi> a <hi rend="#b">Scelta civica con Monti</hi>, resterebbe fuori invece <hi rend="#b">Ingroia</hi>. La proiezione fatta da Swg presuppone la vittoria del centrodestra al <hi rend="#b">Senato</hi> in 3 regioni chiave e in bilico: <hi rend="#b">Veneto</hi>, <hi rend="#b">Lombardia</hi> e <hi rend="#b">Sicilia</hi>. Diverso il discorso alla <hi rend="#b">Camera</hi>, dove – secondo le proiezioni – la coalizione di centrosinistra ha 340 seggi (la maggioranza è 316). Questi invece i seggi assegnati da Swg alle altre forze in campo: centrodestra 120; Movimento 5 Stelle 81; partiti legati a Monti 58; Rivoluzione civile 18.</p>
    <p>Senato a parte, in termini assoluti, torna a crescere la coalizione di centrosinistra, che guadagna un punto rispetto alla settimana scorsa e si conferma in testa nelle intenzioni di voto con il <hi rend="#b">33,8</hi> percento dei consensi. Resta stabile quella di centrodestra, al <hi rend="#b">27,8</hi> percento, mentre sale ancora di quasi un punto (+0,8%) il <hi rend="#b">Movimento 5 Stelle</hi>, al <hi rend="#b">18,8</hi> percento. “Dai risultati emerge infine che l’elemento di tendenza forte è <hi rend="#b">Beppe Grillo</hi>“, dice Roberto Weber, presidente dell’Istituto Swg. Perde quasi un punto (-0,8%) invece la coalizione di centro, che si attesta al 13,4 percento. A rispecchiare l’andamento positivo della coalizione di centrosinistra è la ripresa del <hi rend="#b">Pd</hi>, che sale di un punto e mezzo raggiungendo il 29,5 percento; segue il <hi rend="#b">Pdl</hi> con dieci punti di distacco (19,5%), in lieve crescita rispetto a sette giorni fa (+0,2%). Perde invece quasi mezzo punto (-0,4%)<hi rend="#b"> Scelta civica con Monti</hi>, al 9 percento.</p>
    <p>Raggiunge e supera la soglia del 5 percento (5,2%) <hi rend="#b">Lega Nord+Lista Tremonti</hi>, mentre scende sotto quella del 4 percento Sel, al 3,6 percento. In calo anche l’<hi rend="#b">Udc</hi> che, perdendo oltre mezzo punto (-0,7%), si attesta al 2,7 percento. In lieve crescita <hi rend="#b">Fli</hi> (+0,3%) e<hi rend="#b"> La Destra</hi> (+0,1%), rispettivamente all’1,7 e all’1,1 percento; scende invece di quasi mezzo punto (-0,4%) <hi rend="#b">Fratelli d’Italia</hi>, all’1 percento. In calo anche <hi rend="#b">Rivoluzione civile</hi> di <hi rend="#b">Antonio Ingroia</hi> (-0,9%), al 4,1 percento; in lieve crescita (+0,2%), invece, <hi rend="#b">Oscar Giannino</hi> con <hi rend="#b">Fermare il declino</hi>, all’1,7 percento, mentre resta pressochè stabile (-0,1%). <hi rend="#b">Amnistia, Giustizia e libertà</hi>, allo 0,3 percento. Ancora consistente il cosiddetto ‘partito del non voto’, che tra indecisi e astenuti raggiunge il 31 percento: un punto in più rispetto alla settimana scorsa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>