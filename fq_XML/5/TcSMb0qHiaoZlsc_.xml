<doc sitename="Il Fatto Quotidiano" title="Spariti 26 milioni di euro dalla Fondazione An confluiti nel patrimonio Pdl - Il Fatto Quotidiano" author="RQuotidiano" date="2012-02-08" url="http://www.ilfattoquotidiano.it/2012/02/08/26-milioni-di-guai/189728/" hostname="ilfattoquotidiano.it" description="Dalla Fondazione “Alleanza Nazionale“, nata in seguito allo scioglimento e alla confluenza del partito nel Pdl datata marzo 2009, sono spariti 26 milioni di euro. E allo stato, tra pezze d’appoggio mancanti, prestiti milionari al partito di Berlusconi e immobili dati in uso gratuito ai giovani del Pdl, non c’è certezza di dove siano finiti. …" categories="Politica" tags="Alleanza Nazionale;Enzo Raisi;FLI;Gianfranco Fini;Giorgio Almirante;Luigi Lusi;Maurizio Bianconi;PDL;Silvio Berlusconi" fingerprint="bda7030fa535de30">
  <main>
    <head rend="h1">Spariti 26 milioni di euro dalla Fondazione An confluiti nel patrimonio Pdl</head>
    <p><ref target="http://www.ilfattoquotidiano.it/wp-content/uploads/2012/02/finian_interna.jpg"/>Dalla Fondazione “<graphic src="http://www.ilfattoquotidiano.it/wp-content/uploads/2012/02/finian_interna.jpg" title="finian_interna"/></p>
    <p><hi rend="#b">Alleanza Nazionale</hi>“, nata in seguito allo scioglimento e alla confluenza del partito nel Pdl datata marzo 2009, sono spariti 26 milioni di euro. E allo stato, tra pezze d’appoggio mancanti, prestiti milionari al partito di</p>
    <p><hi rend="#b">Berlusconi</hi>e immobili dati in uso gratuito ai giovani del</p>
    <p><hi rend="#b">Pdl</hi>, non c’è certezza di dove siano finiti. Il retropalco dei partiti sopravvissuti alla Seconda Repubblica è uno spettacolo quotidiano. L’ultimo in ordine di tempo, dopo lo scandalo</p>
    <p><hi rend="#b">Lusi</hi>-Margherita, sventola i simboli di una delle grande aggregazioni del dopoguerra italiano. La casa di</p>
    <p><hi rend="#b">Giorgio Almirante</hi>e di</p>
    <p><hi rend="#b">Gianfranco Fini</hi>. Un patrimonio di difficile stima che tra liquidità e immobili non risultava inferiore ai 400 milioni. Una cifra troppo alta per non scatenare brame e appetiti regolarmente finiti in tribunale.</p>
    <p>La storia parte da lontano. Nei giorni di marzo del 2009, in cui dopo il congresso nazionale, An decise per il 2011 di trasformare il partito in: “Fondazione che ne assuma l’emblema e la denominazione. Alla fondazione competono tutti i diritti propri di An e ad essa sono assegnate le risorse materiali (…) e segnatamente ogni bene mobile e immobile direttamente o indirettamente posseduto comprese le partecipazioni in società e tutti i crediti verso soggetti pubblici o privati”. Si optò per un comitato di gestione che avrebbe operato secondo le indicazioni di un altro organo, il comitato dei garanti. Vennero designati i nomi dei singoli individui deputati al controllo degli “obiettivi strategici, anche di periodo, da perseguire per la conservazione, la tutela e lo sviluppo delle risorse (…) l’impiego e la destinazione dei fondi”.</p>
    <graphic src="https://img.youtube.com/vi/yy_wif3gwk4/maxresdefault.jpg"/>
    <p>I comitati si insediarono il primo aprile del 2009 e in un amen, fu guerra tra gli ex colonnelli di An e i fedelissimi di Gianfranco Fini. Una guerra sporca, senza esclusione di colpi, durata per mesi e persa dai secondi costretti ad assistere a un “golpe” nelle mura di casa. Dal comitato di gestione, non a caso in piena bufera Montecarlo, venne estromesso <hi rend="#b">Franco Pontone</hi> (espulso dal comitato dei garanti nel 2010) e al suo posto nominato il senatore <hi rend="#b">Mugnai</hi>. Da allora e fino ad oggi, complice la frattura tra Fini e Berlusconi, quello che era stato definito “il divieto di confusione del patrimonio di An con quello del Popolo della Libertà” divenne un’autostrada senza caselli, controlli o pedaggi. Con gestioni allegre, rappresaglie ad hoc (la vicenda del Secolo d’Italia), purghe staliniane e campo libero a transazioni impensabili. Immobili di An affidati in uso gratuito ai giovani del Pdl (28), prestiti bizzarri come quello del 12 luglio 2011, in cui il comitato di gestione della Fondazione di An concesse su richiesta degli onorevoli <hi rend="#b">Crimi</hi> e<hi rend="#b"> Bianconi</hi> del Pdl, la cifra di 3. 750. 000 a titolo di prestito infruttifero al partito rivale. Da aggiungere a un altro milione a fondo perduto per sostenere le elezioni regionali del Pdl e ad altri contributi di importo ancora incerto, a fronte “dell’impegno morale” di Bianconi di vigilare sul loro “puntuale utilizzo”.</p>
    <p>E poi ancora altro denaro, dalla casa madre dei neo “nemici”. Forme di generosa erogazione “del tutto anomale” distribuite con fumose motivazioni definite “Iniziative promozionali in sede al Pdl”, senza rendiconti verificabili e con giustificazioni risibili ad accompagnare il salasso verso il feudo di B.: “Promuovere all’interno del partito la costituenda fondazione”. In mezzo, vennero bloccate le iscrizioni degli ex An alla fondazione (300 euro di versamento) e rese surrettiziamente invalide quelle giunte dopo il 30 aprile 2010. In una situazione simile, con l’uso disinvolto del denaro di un partito appannaggio di un altro (rivale e in costante battaglia) i finiani rimasti vicini al presidente della Camera e confluiti in Fli, hanno provato il contrattacco. Prima ha tentato l’avvocato di Fini, <hi rend="#b">Giuseppe Consolo</hi>. Poi lo studio del deputato di Fli <hi rend="#b">Antonio Buonfiglio</hi> si è messo al lavoro e ha presentato con l’omologo di cordata <hi rend="#b">Enzo Raisi</hi>, un esposto al Tribunale di Roma a fine novembre. Quattro pagine fitte di date e cifre utili a chiedere alla magistratura di procedere “alla nomina di uno o più commissari liquidatori e comunque all’adozione di ogni e più opportuno atto affinché fossa data corretta e puntuale esecuzione alle determinazioni congressuali in ordine alla liquidazione e allo scioglimento formale di An”.</p>
    <p>Liquidazione non avvenuta (comportandosi la fondazione, in compulsivo erogamento di fondi della comunità di An al Pdl, in regime di “continuità” e in direzione del tutto opposta) e determinazioni originarie tradite. Il tribunale si è mosso e ha prodotto una relazione sull’attivita di liquidazione: misteriosa e raggelante. Analizzati i documenti delle parti, i periti del tribunale hanno evidenziato come non solo non si sia verificata alcuna liquidazione né alcun passaggio formale sulla stessa, ma del denaro scomparso, non vi sia traccia. Dentro il buco nero si trova di tutto. Accensione di conti correnti intestati all’associazione senza riscontri per individuarli. Parcelle saldate per decine di migliaia di euro ad avvocati impegnati a difendere il Pdl. Il famoso prestito da quasi 4 milioni erogato al partito di Berlusconi, poi restituito a distanza di qualche mese, senza che ci sia foglio di carta che nel rendiconto chiuso a ottobre del 2010 che lo ratificasse. E poi altri milioni, sempre destinati al Pdl, a fondo perduto. Una situazione incredibile che relega l’affaire Margherita alle piccole cose di valore non quantificabile e lascia sul terreno una differenza di valori, tra la Fondazione gestita dai colonnelli e quella immaginata da Fini &amp; C., di 26 milioni in meno di due anni (2009-2011). Una perdita di capitali e ideali di cui adesso qualcuno chiederà conto.</p>
    <p>di <hi rend="#b">Alessandro Ferrucci </hi>e<hi rend="#b"> Malcom Pagani</hi></p>
    <p>
      <hi rend="#b">da Il Fatto Quotidiano dell’8/2/2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>