<doc sitename="Il Fatto Quotidiano" title="Bossi: &quot;Monti e Berlusconi stanno facendo danni&quot;. E attacca Napolitano: &quot;Terùn&quot; - Il Fatto Quotidiano" author="Alessandro Madron" date="2011-12-29" url="http://www.ilfattoquotidiano.it/2011/12/29/bossi-monti-berlusconi-stanno-facendo-danni-obbediscono-alla-sinistra/180635/" hostname="ilfattoquotidiano.it" description="Fischi e insulti a Giorgio Napolitano (“terun”), attacchi a Mario Monti (“pure un cretino avrebbe fatto meglio”), all’Italia, a Garibaldi, ai Savoia (“gentaglia”). Umberto Bossi ha anticipato di qualche giorno i fuochi d’artificio ed ha infiammato la platea del palazzetto di Albino, dove era in corso la seconda edizione del Berghém Frecc, la festa provinciale …" categories="Politica" tags="Giorgio Napolitano;Governo;Lega;Mario Monti;Silvio Berlusconi;Umberto Bossi" fingerprint="84c477f45dacc934">
  <main>
    <head rend="h1">Bossi: “Monti e Berlusconi stanno facendo danni”. E attacca Napolitano: “Terùn”</head>
    <p>Fischi e insulti a <hi rend="#b">Giorgio Napolitano</hi> (“terun”), attacchi a <hi rend="#b">Mario Monti</hi> (“pure un cretino avrebbe fatto meglio”), all’Italia, a Garibaldi, ai Savoia (“gentaglia”). <hi rend="#b">Umberto Bossi</hi> ha anticipato di qualche giorno i fuochi d’artificio ed ha infiammato la platea del palazzetto di Albino, dove era in corso la seconda edizione del Berghém Frecc, la festa provinciale del Carroccio bergamasco.</p>
    <p>Tra un insulto e l’altro, davanti ad una folla agitata e rumorosa, il Senatur è tornato a battere il chiodo dell’indipendenza, spiegando a grandi linee un progetto di cui si saprà di più nelle prossime settimane: “nei giorni scorsi sono stato a Bolzano e ho firmato un accordo, nei prossimi giorni andrò anche a Innsbruck e poi a Barcellona, tutti i popoli d’Europa sono con noi, si stanno accorgendo che la Padania è un’occasione, un treno che passa una volta sola e questa volta ce la faremo o con le buone o con le cattive, perché ci siamo rotti le scatole”. E poi, in quello che sembrava il discorso di un generale alle sue truppe, ha invitato tutti a partecipare alla grande manifestazione milanese del 22 gennaio: “perché non ci si può lamentare senza lottare, è ora di mettersi in gioco, soprattutto i giovani”. La gente ha risposto a suon di slogan e cori da stadio: “Né neri né rossi, ma liberi con Bossi” e, ancora; “Secessione, secessione!”, passando per il più classico: “Roma ladrona, la Lega non perdona”.</p>
    <p>Poi ha attaccato il Mario Monti e il suo governo per “i danni che stanno facendo alla gente del nord”, costretta come al solito a pagare per tutti: “Di danni ne stanno facendo Monti e il suo fedele alleato Berlusconi, tutto quello che dice la sinistra stanno facendo”. Bossi, affiancato dai colonnelli Roberto Maroni e Roberto Calderoli, ha continuato: “Noi della Lega non moriamo mai. Questo Monti non capisce niente, non è riuscito a creare un solo posto di lavoro: era molto meglio mettere un imprenditore che non un professore che nelle commissioni fa lezioni di economia che non funzionano”. A suo giudizio “anche un cretino capirebbe che se aumenti le tasse la gente ha meno soldi e si produce di meno. È il Nord che deve pagare per un’Italia che non abbiamo voluto”.</p>
    <p>Attacchi anche a Giorgio Napolitano: “Abbiamo subito anche il presidente della Repubblica – ha detto – che è venuto a riempirci di tricolori, sapendo che non piacciono alla gente del Nord’’. Secondo Bossi, che ha fatto riferimento alle guerre per l’unità nazionale “tutti i giovani morti stavolta sparerebbero dall’altra parte”, poi ha invitato tutti i militanti presenti a rivolgere un saluto al presidente della Repubblica, un invito a nozze per il popolo leghista che ha iniziato a bersagliarlo di fischi e insulti. Quanto al governo di Mario Monti, il Senatur ha tenuto a sottolineare che “è stato voluto e messo lì dal presidente della Repubblica, non ce ne dimenticheremo”. Da chi gli stava vicino sul palco è arrivata anche una voce che indicava le origini di Napolitano, Bossi ci ha messo il carico da novanta: “Non sapevo che l’era un terun”.</p>
    <p>Senza freni anche l’ex ministro Roberto Calderoli, che è intervenuto a margine della manifestazione: “Questo è un governo di sinistra: Berlusconi ha preso le distanze con alcune dichiarazioni ma deve anche dimostrare di non essere l’utile idiota che sostiene un governo di sinistra. Stacchi la spina e si vada al voto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>