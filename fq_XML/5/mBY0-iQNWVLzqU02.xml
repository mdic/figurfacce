<doc sitename="Il Fatto Quotidiano" title="Variante di Valico, i lavori sono già fermi Tra i progettisti nel mirino società di Lunardi - Il Fatto Quotidiano" author="RQuotidiano" date="2011-11-03" url="http://www.ilfattoquotidiano.it/2011/11/03/variante-di-valico-i-lavori-sono-gia-fermi-tra-i-progettisti-nel-mirino-societa-di-lunardi/168261/" hostname="ilfattoquotidiano.it" description="Affonda il governo, affondano le grandi opere. Dopo lo stretto di Messina, promesso (o minacciato?) ora rischia di bloccarsi" categories="Emilia Romagna" tags="Andrea Defranceschi;Disastro Colposo;Governo;Morena Plazzi;Movimento 5 Stelle;Pietro Lunardi;Silvio Berlusconi;Variante di Valico" fingerprint="ef8df72ee927c831">
  <main>
    <head rend="h1">Variante di Valico, i lavori sono già fermi <lb/> Tra i progettisti nel mirino società di Lunardi</head>
    <p><ref target="http://www.ilfattoquotidiano.it/wp-content/uploads/2011/11/valico_pp_er.jpg"/>Affonda il governo, affondano le grandi opere. Dopo lo stretto di Messina, promesso (o minacciato?) ora rischia di bloccarsi a tempo indeterminato anche la <graphic src="http://www.ilfattoquotidiano.it/wp-content/uploads/2011/11/valico_pp_er.jpg" title="valico_pp_er"/></p>
    <p><hi rend="#b">Variante di Valico</hi>, causa – soprattutto – di una galleria scavata ai piedi di una frana, che fa venir giù un villaggio di montagna nel Bolognese. Anche la</p>
    <p><hi rend="#b">Regione Emilia Romagna</hi>, fino a oggi molto timida, alza la voce e chiede alla</p>
    <p><hi rend="#b">Società Autostrade</hi>che blocchi gli scavi di quel tunnel.</p>
    <p>Nelle scorse settimane era stato il Movimento 5 Stelle in consiglio regionale a portare alla luce la situazione del paese di 400 abitanti, <hi rend="#b">Ripoli-Santa Maria Maddalena</hi>. In questa frazione di San Benedetto in Val di Sambro gli abitanti vedono giorno dopo giorno le crepe nelle proprie case allargarsi a vista d’occhio. Le case evacuate sono state già sette, ma sono decine quelle che ogni giorno per sicurezza potranno essere sgombrate.</p>
    <p>L’assessore regionale alle infrastrutture <hi rend="#b">Alfredo Peri</hi> mercoledì ha parlato al telegiornale regionale e le sue parole sono state molto chiare: “Non si può procedere <hi rend="#b">a qualsiasi costo</hi>. Si procede con razionalità e cercando di guardare a quello che sta accadendo. A ogni passo corrisponderà un’azione e tra queste c’è anche <hi rend="#b">la possibilità di interrompere i lavori</hi>”.</p>
    <p>Sulla posizione dell’assessore e le indecisioni della giunta dei giorni scorsi, il consigliere regionale del Movimento 5 Stelle, <hi rend="#b">Andrea Defranceschi</hi> è stato caustico: “Dopo che la settimana scorsa l’assessore <hi rend="#b">Paola Gazzolo</hi> aveva sostanzialmente dichiarato che alla Regione Emilia Romagna manca la volontà o la capacità di prendere decisioni ora sentiamo <hi rend="#b">Alfredo Peri </hi>dire che ‘c’è anche la possibilità di interrompere i lavori’. A chi dobbiamo credere?” Al di là delle polemiche politiche tuttavia la presa di posizione di Peri è un altro passo verso un blocco dei lavori.</p>
    <p>Così l’inaugurazione della Variante di valico, cioè la <hi rend="#b">nuova A1 Bologna Firenze</hi>, potrebbe slittare e l’opera addirittura ripensata proprio mentre lo stesso <hi rend="#b">governo delle Grandi opere</hi> sta venendo giù sotto i colpi della crisi e delle defezioni interne. E pensare che si sarebbe dovuta inaugurare nel 2013 (in teoria proprio in tempo con la campagna elettorale per le politiche).</p>
    <p>Nell’opera è coinvolta, nella progettazione esecutiva, anche la <hi rend="#i">Rocksoil</hi>, società dell’ex ministro delle Infrastrutture, <hi rend="#b">Pietro Lunardi</hi>. “Conosco Lunardi, personalmente, visto il mio passato lavoro. A luglio gli ho spiegato che stavano facendo <hi rend="#b">una porcheria </hi>– spiega il geometra in pensione <hi rend="#b">Dino Ricci</hi>, <hi rend="#i">leader</hi> del comitato dei cittadini di Ripoli, che in passato lavorava in una grossa società che costruiva autostrade – ma <hi rend="#b">Lunardi</hi> mi ha risposto che Società Autostrade non cambia registro perché vogliono assolutamente fare questo pezzo di autostrada”.</p>
    <p>Tornando alla Regione, Peri nell’intervista tv ha proseguito: “La nostra preoccupazione è che non ci sia qualcuno che debba pagare prezzi troppo alti per un’opera di interesse pubblico, in questo equilibrio il ruolo della Regione sarà sempre presente”. Come dire: va bene un’opera di interesse nazionale ma non si possono cacciare dalle loro abitazioni 400 persone. Anche perché i comitati cittadini, che in poco tempo sono arrivati con la loro lotta fino al palcoscenico nazional-popolare di <hi rend="#i">Striscia la Notizia,</hi> non sono contro la Variante, ma contro quella galleria, costruita lì per far più in fretta, “per motivi politici”, come dice <hi rend="#b">Dino Ricci</hi>. Un tragitto alternativo infatti, un po’ più lungo, ma più sicuro, ci sarebbe.</p>
    <p>Intanto i lavori per realizzare la galleria sono <hi rend="#b">fermi, sospesi</hi>. Da alcune settimane (come emerso in un nostro recente servizio video), Società Autostrade, le altre società impegnate nel cantiere, e il gruppo di lavoro che fece gli studi di stabilità del versante, hanno deciso di bloccare tutto e iniziare i lavori di drenaggio dell’acqua, che sarebbero per altro già attivi, per <hi rend="#b">limitare il movimento della frana</hi>. Oggi, intanto, alcuni tecnici dell’Ausl, i carabinieri di Vergato e geologi della Regione hanno fatto un <hi rend="#b">sopralluogo nei cantieri</hi> per capire lo stato attuale dell’arte, per la sicurezza dei lavoratori e per un eventuale assestamento in corso d’opera sul piano di sicurezza.</p>
    <p>Un sopralluogo che sarà utile per la perizia che a breve la Procura di Bologna affiderà ad alcuni ingegneri, con l’obiettivo di accertare le cause della frana e di conseguenza trovare possibili rimedi. Per quanto riguarda poi il fermo ai lavori e il drenaggio al terreno per togliere pressione allo scavo è necessaria per legge l’<hi rend="#b">autorizzazione</hi><hi rend="#b">della</hi><hi rend="#b">Comunità</hi><hi rend="#b">montana</hi>, che non è ancora stata concessa, nonostante i lavori siano già partiti.</p>
    <p>“All’interno dello scavo della Variante di valico – aveva dichiarato alcuni giorni fa <hi rend="#b">Defranceschi </hi>– in corrispondenza della testa del tunnel, Autostrade ha cominciato da alcune settimane azioni di drenaggio dell’acqua ma lo ha fatto senza autorizzazioni”.</p>
    <p>“Spea – continua – sta cercando di togliere pressione al tunnel, togliendo acqua, ma la Comunità montana non ne era a conoscenza e non ha ancora autorizzato questi lavori. Tant’è che venerdì, con una lettera firmata dalla Presidente della Comunità, ha chiesto ad Autostrade di presentare un progetto esecutivo. Ma intanto – si è domandato il grillino – l’azienda sta eseguendo lavori abusivi?”</p>
    <p>Un’ulteriore questione si profila quindi in merito agli scavi per realizzare la Variante di valico che sta facendo franare il paesino di Ripoli-Santa Maria Maddalena. La <hi rend="#b">Procura</hi> di Bologna aveva già aperto un fascicolo conoscitivo lo scorso maggio. Ma è di pochi giorni fa la svolta: <hi rend="#b">disastro colposo contro ignoti</hi>.</p>
    <p>Le indagini ebbero inizio grazie a un esposto dei residenti presentato per i danni alle case, causati dagli smottamenti del terreno per i lavori della doppia galleria. Per ora di abitazioni ne sono state sgomberate sette, ma la paura, di giorno in giorno, è che nuove famiglie possano essere costrette ad abbandonare i loro tetti.</p>
    <p>Il <hi rend="#b">pubblico</hi><hi rend="#b">ministero</hi><hi rend="#b">Morena</hi><hi rend="#b">Plazzi</hi> e i carabinieri di Vergato si muovono in fretta. Sono già state sentite alcune persone informate sui fatti, e oggi insieme all’Ausl e a geologi della Regione, hanno fatto un sopralluogo nei cantieri, in vista anche della perizia che a breve verrà affidata per accertare le cause della frana.</p>
    <p>
      <hi rend="#b">di David Marceddu e Nicola Lillo</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>