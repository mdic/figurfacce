<doc sitename="Il Fatto Quotidiano" title="Forza Italia contro Calenda per le frasi su Berlusconi: &quot;Chieda scusa&quot;" author="F Q" date="2023-04-07" url="https://www.ilfattoquotidiano.it/2023/04/07/terzo-polo-scintille-tra-azione-e-iv-giachetti-pessime-le-parole-di-calenda-su-berlusconi-richetti-fuoco-amico-chiedetevi-perche/7123788/" hostname="ilfattoquotidiano.it" description="Il leader di Azione attaccato anche da Italia viva: &quot;Parole pessime&quot;" categories="Politica" tags="Carlo Calenda;Italia Viva;Silvio Berlusconi" fingerprint="59ae5c2c7147430d">
  <main>
    <head rend="h1">Terzo polo, scintille tra Azione e Iv. Giachetti: “Pessime le parole di Calenda su Berlusconi”. Richetti: “Fuoco amico, chiedetevi perché”</head>
    <graphic src="https://st.ilfattoquotidiano.it/wp-content/uploads/2023/04/07/Carlo-Calenda-690x362-1-690x362.jpg"/>
    <p><ref target="https://www.ilfattoquotidiano.it/2023/04/07/berlusconi-seconda-notte-tranquilla-al-san-raffaele-tajani-reagisce-bene-alle-cure-oggi-un-nuovo-bollettino-medico/7123522/">Mentre Silvio Berlusconi resiste in terapia intensiva al San Raffaele</ref>, la sua malattia diventa l’occasione per sfogare l’acredine interna al sedicente terzo polo tra Azione e Italia viva. La scusa sono le frasi un po’ troppo “da epitaffio” che </p>
    <p><hi rend="#b">Carlo Calenda</hi>ha speso a</p>
    <p><hi rend="#i">Tagadà</hi>, su La7, parlando del ricovero dell’ex premier: “Penso che sia la</p>
    <p><hi rend="#b">chiusura di fatto della seconda Repubblica</hi>. La seconda Repubblica è Berlusconi, nel bene e nel male. Non ho</p>
    <p><hi rend="#b">mai creduto alla sua successione</hi>. E questo ha anche aspetti positivi, vedi i conflitti di interesse.</p>
    <p><hi rend="#b">Si chiude un pezzo di storia</hi>. È stato un leone, anzi, è un leone”, ha detto il leader di Azione. Parole che hanno fatto indignare il capogruppo azzurro al Senato</p>
    <p><hi rend="#b">Paolo Barelli</hi>: “Carlo Calenda</p>
    <p><hi rend="#b">chieda scusa</hi>perché non ha il diritto di entrare nel merito della storia di un uomo, di un grande uomo che ha fondato un grande partito, Forza Italia, a servizio del Paese e degli italiani.</p>
    <p><hi rend="#b">Nessuno</hi>di Forza Italia</p>
    <p><hi rend="#b">parteciperà a un dibattito</hi>con lui presente, finché non chiederà scusa. Si concentri piuttosto sulla sua esperienza politica”, attacca. “Il futuro di Forza Italia appartiene al presidente Berlusconi e a noi. Il nostro partito è Silvio Berlusconi, in questo momento la nostra grande comunità ha una voce sola, è al fianco del presidente e combatte con lui”, aggiunge.</p>
    <p>Inaspettatamente, però, ad attaccare Calenda è anche un suo compagno di gruppo parlamentare, <hi rend="#b">Roberto Giachetti</hi> di Italia viva: “Le parole di Carlo Calenda su Berlusconi sono <hi rend="#b">davvero pessime</hi>. Capisco l’indignazione di Barelli”, dice su <hi rend="#i">Radio Leopolda</hi>. E così a difendere l’ex ministro dello Sviluppo economico arriva il suo numero due, <hi rend="#b">Matteo Richetti</hi>, che parla apertamente di “<hi rend="#b">fuoco amico</hi>“: “L’unico leader dell’opposizione che ha augurato pronta e piena guarigione a Berlusconi, riconoscendogli di essere protagonista di una intera stagione politica italiana e definendolo un “leone” <hi rend="#b">bersagliato da attacchi</hi> e<hi rend="#b"> fuoco amico</hi> senza mai riportare una sua parola fuori posto. Chiedetevi perché”. Il riferimento sembra allo scetticismo espresso da Calenda verso <ref target="https://www.ilfattoquotidiano.it/2023/04/05/matteo-renzi-nuovo-direttore-de-il-riformista-lannuncio-direttamente-dallex-premier-sui-social/7121028/">la nuova avventura di Renzi alla direzione del Riformista</ref>: </p>
    <p><ref target="https://www.ilfattoquotidiano.it/2023/04/07/renzi-al-riformista-lirritazione-di-calenda-se-e-questo-che-vuol-fare-nella-vita-auguri-ma-non-potra-essere-un-giornale-di-partito/7123600/">“Se è questo che vuol fare nella vita, auguri. Ma non potrà essere un giornale di partito”</ref>, lo ha avvertito sui giornali e in tv, facendo trasparire anche un certo fastidio</p>
    <p><ref target="https://www.ilfattoquotidiano.it/in-edicola/articoli/2023/04/06/renzi-al-riformista-la-missione-e-il-lobbismo-e-matteo-spiazza-calenda/7122205/">per essere stato avvertito dell’iniziativa all’ultimo momento</ref>.</p>
    <p>Il leader di Azione come suo uso e costume <hi rend="#b">non sfugge alla polemica</hi>, anzi replica su Twitter: “Capisco il nervosismo e lo scuso, ma non c’è stata una singola espressione <hi rend="#b">meno che rispettosa e benaugurante</hi> da parte mia verso Berlusconi”, scrive. E poi al Tg1 ribadisce: “Io ho detto solamente che a Berlusconi auguro di tornare a casa il prima possibile. È stato un leone: ho usato le stesse parole che ha usato suo figlio. E tuttavia sono stato attaccato da tutta Fi: credo più per agitazione per il momento attuale che per qualcosa che ho effettivamente detto. Non sono riusciti a citare qualcosa che ho sostenuto di non appropriato, anche perché in questi frangenti l’unica cosa che uno può dire è augurare alla persona che sta male il meglio. Io ho avuto <hi rend="#b">mia moglie con la leucemia</hi>, quindi figuriamoci se non simpatizzo per il Presidente Berlusconi, ci mancherebbe”.</p>
    <quote>
      <p>Ma scusa di che cosa? Capisco il nervosismo e lo scuso, ma non c’è stata una singola espressione meno che rispettosa e ben augurante da parte mia verso Berlusconi.</p>
      <ref>https://t.co/Y4ATXNJzOZ</ref>
      <p>— Carlo Calenda (@CarloCalenda)</p>
      <ref>April 7, 2023</ref>
    </quote>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>