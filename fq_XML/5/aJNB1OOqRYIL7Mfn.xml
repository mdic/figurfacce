<doc sitename="Il Fatto Quotidiano" title="Nuovo governo, Napolitano: &quot;Farò del mio meglio, ma in questa nebbia si fa fatica&quot; - Il Fatto Quotidiano" author="RQuotidiano" date="2013-03-07" url="http://www.ilfattoquotidiano.it/2013/03/07/nuovo-governo-napolitano-faro-del-mio-meglio-ma-in-questa-nebbia-si-fa-fatica/523107/" hostname="ilfattoquotidiano.it" description="Fino all’ultimo giorno. Per dovere, ma con fatica. Giorgio Napolitano ha rassicurato tutti sul suo operato, ma non ha mancato di sottolineare come il momento sia complicato e di difficile soluzione. Il capo dello Stato lo ha detto intervendo all’Accademia dei Lincei, in ricordo di Rita Levi Montalcini. ”Io farò quel che debbo fino all’ultimo …" categories="Politica" tags="Beppe Grillo;Giorgio Napolitano;Giovanni Conso;Mario Monti;Nuovo Governo;Pier Luigi Bersani;Rita Levi Montalcini;Silvio Berlusconi" fingerprint="aea514af6aa8e631">
  <main>
    <head rend="h1">Nuovo governo, Napolitano: “Farò del mio meglio, ma in questa nebbia si fa fatica”</head>
    <graphic src="https://st.ilfattoquotidiano.it/wp-content/uploads/2013/03/napolitano-interna-nuova.jpg"/>
    <p>Fino all’ultimo giorno. Per dovere, ma con fatica. <hi rend="#b">Giorgio Napolitano</hi> ha rassicurato tutti sul suo operato, ma non ha mancato di sottolineare come il momento sia complicato e di difficile soluzione. Il capo dello Stato lo ha detto intervendo all’Accademia dei Lincei, in ricordo di <hi rend="#b">Rita Levi Montalcini</hi>. ”Io farò quel che debbo fino all’ultimo giorno del mio mandato” ha assicurato il presidente della Repubblica, che poi, prendendo spunto dalle parole dall’expresidente della Corte Costituzionale, <hi rend="#b">Giovanni Conso</hi> (che lo aveva definito “faro” per l’Italia in questo momento delicato), ha spiegato: “Non so se faro o luce assolutamente normale e umana, ma a volte si fa fatica a fare luce nella nebbia ed io cerco di fare del mio meglio”.</p>
    <p>”Alla vigilia della conclusione del mio mandato” voglio “sottolineare come la conclusione corrisponda pienamente alla concezione che i padri costituenti ebbero della figura del presidente della Repubblica” ha aggiunto Napolitano, che poi, oltre a ricordare come i padri costituenti disegnarono il già lungo settennato al <hi rend="#b">Quirinale</hi>, ha aggiunto che ciò corrisponde bene anche “alla continuità delle nostre istituzioni ed anche – ha osservato – anche alla legge del succedersi delle generazioni”. Fonti del Colle, inoltre, hanno ribadito che è inutile fare ipotesi sui tipi di incarico che scaturiranno dalle consultazioni. E’ solo allora, come ha recentemente ricordato il<hi rend="#b"> Presidente Napolitano</hi>, che verrà fatta sintesi delle posizioni che verranno presentate dalle forze politiche. “Attendiamo le consultazioni: prima di allora sono solo fantasie”, dicono le fonti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>