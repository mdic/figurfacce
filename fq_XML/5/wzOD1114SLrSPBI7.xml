<doc sitename="Il Fatto Quotidiano" title="Berlusconi: &quot;Possibile mia candidatura&quot;. Bersani: &quot;Ha portato degenerazione&quot; - Il Fatto Quotidiano" author="RQuotidiano" date="2012-09-15" url="http://www.ilfattoquotidiano.it/2012/09/15/berlusconi-mia-candidatura-dipende-dalla-legge-elettorale/353614/" hostname="ilfattoquotidiano.it" description="Silvio Berlusconi fa un “mezzo” annuncio di candidatura alle elezioni politiche: una nuova corsa verso Palazzo Chigi dipenderà “dalle condizioni che si verificheranno, da quale sarà la legge elettorale“, ha detto il leader del Pdl arrivando a Venezia per imbarcarsi sulla nave Mcs-Divina per la crociera con i lettori del Giornale. Secondo Berlusconi, è necessario dare …" categories="Elezioni 2013" tags="Pier Luigi Bersani;Silvio Berlusconi" fingerprint="e9ee1435550ad625">
  <main>
    <head rend="h1">Berlusconi: “Possibile mia candidatura”. Bersani: “Ha portato degenerazione”</head>
    <p><hi rend="#b">Silvio Berlusconi</hi> fa un “mezzo” annuncio di candidatura alle elezioni politiche: una nuova corsa verso <hi rend="#b">Palazzo Chigi</hi> dipenderà “dalle condizioni che si verificheranno, da quale sarà la <hi rend="#b">legge elettorale</hi>“, ha detto il leader del <hi rend="#b">Pdl</hi> arrivando a <hi rend="#b">Venezia</hi> per imbarcarsi sulla nave Mcs-Divina per la crociera con i lettori del <hi rend="#b">Giornale</hi>. Secondo Berlusconi, è necessario dare al paese “una guida che sia effettivamente tale, che possa intervenire per rendere, attraverso il <hi rend="#b">cambiamento della Costituzione</hi>, governabile il paese”. E che “non prosegua questa politica che ci porta irreversibilmente verso la recessione”. </p>
    <p>La fase interlocutoria dell’ex premier dipende dal fatto che la situazione è “molto <hi rend="#b">confusa</hi>, molto frazionata, quindi stiamo guardando allo sviluppo di questa situazione. Ma è chiaro che quello a cui dobbiamo puntare è di avere una consapevolezza da parte di tutti gli italiani sulla necessità di dare al Paese una guida che sia effettivamente tale”. <ref target="http://www.ilfattoquotidiano.it/2012/09/14/berlusconi-prosegue-silenzio-e-cita-bibbia-questo-e-tempo-per-riflettere/353022/">Berlusconi aveva parlato anche ieri di situazione “confusa”, nella quale sarebbe meglio tacere e riflettere, nel post su Facebook che annunciava il suo forfait ad Atreju, la festa dei giovani del Pdl</ref>. </p>
    <p>Proprio mentre Berlusconi parlava brevemente con i giornalisti a Venezia, nella vicina Padova il presidente della Camera <hi rend="#b">Gianfranco Fini</hi> chiariva che la porta per un’alleanza politica con il Cavaliere “è chiusa”. Fini è intervenuto a un incontro organizzato da Unindustria. Ai giornalisti che gli chiedevano un commento sull’annuncio di Berlusconi sulla possibile candidatura, Fini si è limitato a rispondere: “Dov’è la novità?”.</p>
    <p>Più drastica la reazione del segretario Pd <hi rend="#b">Pier Luigi Bersani</hi> , a Firenze per la Festa democratica: “Confermo: serve proprio una vera guida per il Paese. Nel caso volessimo andare <hi rend="#b">fuori strada</hi> ancora, possiamo scegliere lui”. Bersani ha attaccato frontalmente l’ex presidente del Consiglio: “Berlusconi, che aveva corso su tutte le cavalline politiche, durante <hi rend="#b">Tangentopoli</hi> si infilò nell’<hi rend="#b">antipolitica</hi> e da allora ha seminato zizzania e ha portato al discredito. Se guardiamo gli episodi di questa <hi rend="#b">degenerazione micidiale</hi> rimaniamo stupefatti per l’abbattimento del decoro e per cinismo”.</p>
    <p>In merito alla sfida interna di Matteo Renzi sulle primarie, il segretario ha ricordato che “noi dobbiamo vincere su Berlusconi, poi il resto lo vediamo. Uniamo le nostre forze, la battaglia è contro la destra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>