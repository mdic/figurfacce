<doc sitename="Il Fatto Quotidiano" title="Berlusconi subito a processo per la &quot;compravendita&quot; dei senatori - Il Fatto Quotidiano" author="Marco Lillo" date="2013-03-05" url="http://www.ilfattoquotidiano.it/2013/03/05/berlusconi-subito-a-processo-per-compravendita-dei-senatori/520538/" hostname="ilfattoquotidiano.it" description="La Procura di Napoli è pronta a chiedere il processo immediato nei confronti di Silvio Berlusconi con l’accusa di avere corrotto con tre milioni di euro Sergio De Gregorio. L’inchiesta per la “compravendita” del senatore è a una svolta. Tra breve il leader del Pdl potrebbe finire alla sbarra non solo a Milano ma anche …" categories="Giustizia" tags="Antonio Di Pietro;Milano;Napoli;Sergio De Gregorio;Silvio Berlusconi;Valter Lavitola" fingerprint="78f1d2c0e234a70d">
  <main><head rend="h1">Berlusconi subito a processo per la “compravendita” dei senatori</head><graphic src="https://st.ilfattoquotidiano.it/wp-content/uploads/2013/03/ber-interna.jpg" alt="Silvio Berlusconi"/><p>La <hi rend="#b">Procura di Napoli</hi> è pronta a chiedere il processo immediato nei confronti di <hi rend="#b">Silvio Berlusconi</hi> con <ref target="http://www.ilfattoquotidiano.it/2013/03/02/berlusconi-de-gregorio-senatore-caforio-sergio-mi-offri-5-milioni/517760/">l’accusa di avere corrotto con tre milioni di euro Sergio De Gregorio</ref>. L’inchiesta per la “compravendita” del senatore è a una svolta. Tra breve il leader del </p><p><hi rend="#b">Pdl</hi>potrebbe finire alla sbarra non solo a</p><p><hi rend="#b">Milano</hi>ma anche a</p><p><hi rend="#b">Napoli</hi>per</p><p><ref target="http://www.ilfattoquotidiano.it/2013/02/28/berlusconi-indagato-de-gregorio-mi-diede-tre-milioni-per-passare-con-lui/515581/">corruzione e finanziamento illecito in concorso con</ref>.</p><hi rend="#b">Valter Lavitola</hi>e De Gregorio<p>Un processo molto imbarazzante politicamente perché potrebbe avviarsi nel bel mezzo di una nuova campagna elettorale o durante le trattative per il nuovo governo. I pm di Napoli <hi rend="#b">Vincenzo Piscitelli</hi>, <hi rend="#b">Henry John Woodcock</hi>, <hi rend="#b">Francesco Curcio</hi>, <hi rend="#b">Alessandro Milita</hi> e <hi rend="#b">Fabrizio Vanorio</hi> comunicano la loro intenzione nell’invito a comparire notificato la settimana scorsa a Silvio Berlusconi con il quale lo convocano per rendere dichiarazioni nella sua qualità di indagato per corruzione. Scrivono i magistrati che “ai fini di quanto previsto dall’articolo 453 del codice di procedura si avverte l’indagato che potrà essere presentata richiesta di giudizio immediato”. l pm si sentono molto forti. Il giudizio immediato infatti si può chiedere “quando la prova appare evidente”.</p><p>Ecco la ragione dell’interrogatorio del Cavaliere fissato per il 5 marzo in prima convocazione, il 7 marzo o il 9 marzo: l’articolo 453 impone ai pm di sentire l’indagato prima del giudizio immediato. Berlusconi ha già fatto sapere di non essere disponibile prima del 15 marzo. Il tempo corre a suo vantaggio anche perché i fatti risalgono a 5 anni fa e la corruzione si prescrive in sette anni e mezzo. Esaurito il minuetto delle convocazioni, dopo l’interrogatorio, i pm potranno chiedere il processo, saltando l’udienza preliminare. E il giudice dovrà decidere entro cinque giorni. Le ipotesi possibili sono tre: oltre al rigetto o al rinvio a giudizio c’è il trasferimento a <hi rend="#b">Roma</hi> per competenza. Questa terza ipotesi non dispiacerebbe a Berlusconi visto che a Roma sonnecchia da tempo un’inchiesta sulla denuncia di<hi rend="#b"> Antonio Di Pietro</hi> mentre un’altra inchiesta nata sempre a Napoli per la compravendita tentata del senatore Randazzo – sempre per far cadere Prodi – è stata già archiviata. Stavolta la strada per Roma è in salita: la <hi rend="#b">Cassazione</hi> ha già stabilito che l’indagine sulla compravendita di De Gregorio è competenza di Napoli. Nell’invito a comparire i pm elencano le prove che a loro parere sono “evidenti” contro Berlusconi, de Gregorio e Lavitola. Ci sono 5 informative della <hi rend="#b">Digos</hi> e della<hi rend="#b"> Guardia di Finanza</hi> e poi i due contratti stipulati tra<hi rend="#b"> Forza Italia</hi> e <hi rend="#b">Movimento Politico Italiani nel Mondo</hi> nel 2007 per la parte dichiarata, per meno di un milione sui tre milioni complessivi secondo l’accusa, del pagamento a De Gregorio. Poi il contratto pubblicitario stipulato da Forza Italia che giustificava i pagamenti per centinaia di migliaia di euro alla<hi rend="#b"> International Press</hi> di Lavitola. Il cd relativo alla manifestazione di <hi rend="#b">Reggio Calabria</hi> nella quale Berlusconi agganciò De Gregorio il 30 marzo del 2007 e poi gli estratti conto di De Gregorio e le tre consulenze dell’ex funzionario di Banca d’Italia, <hi rend="#b">Piero Sagona</hi>.</p><p>E ancora, le due lettere di Lavitola, estratte dal computer dell’imprenditore che doveva costruire le carceri a <hi rend="#b">Panama</hi>, <hi rend="#b">Mauro Velocci</hi>, e dal pc di <hi rend="#b">Carmelo Pintabona</hi>, amico di Lavitola. In quelle missive mai consegnate, l’editore allora latitante chiedeva aiuto al Cavaliere e rivendicava i suoi servigi, compreso l’acquisto del senatore De Gregorio. Poi si citano come prove le dichiarazioni dei testimoni che l’accusa ritiene fondamentali, quasi tutti legati a Lavitola: la sorella Maria; l’ex collaboratore <hi rend="#b">Mauro Velocci</hi>, l’amico-messaggero Carmelo Pintabona, e poi il commercialista <hi rend="#b">Andrea Vetromile</hi>, la consigliera delle <hi rend="#b">Poste</hi>, <hi rend="#b">Claudia Ioannucci</hi>. Tra i testi citati c’è persino l’ex coordinatore del Pdl <hi rend="#b">Sandro Bondi</hi>. Intanto ieri il gup di Napoli<hi rend="#b"> Francesco Cananzi</hi> ha condannato a 2 anni e 8 mesi Walter Lavitola, per tentata estorsione nei confronti dell’ex premier Silvio Berlusconi. L’ex editore è stato ritenuto colpevole per la richiesta di soldi al Cavaliere durante il periodo della latitanza quando via Skype minacciava di tornare e “rompere il c..,” al Cavaliere se non gli avesse dato 5 milioni di euro come riconoscimento dei suoi servigi passati. Assolto invece l’imprenditore italo-argentino che avrebbe dovuto consegnare a Berlusconi la lettera con le richieste di Lavitola. Una delle rivendicazioni dell’ex editore riguardava proprio “l’acquisto” del senatore De Gregorio. Il processo immediato che ieri si è chiuso con la condanna era stato chiesto 5 mesi fa. Un bel segnale di efficenza per la giustizia. Un segnale sinistro per il Cavaliere.</p><p><hi rend="#i">Da Il Fatto Quotidiano del 5 marzo 2013</hi></p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>