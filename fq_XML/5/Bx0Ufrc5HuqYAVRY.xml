<doc sitename="Il Fatto Quotidiano" title="Berlusconi non vuole rispondere: &quot;Indagato di reato connesso a Bari&quot; - Il Fatto Quotidiano" author="RQuotidiano" date="2012-08-05" url="http://www.ilfattoquotidiano.it/2012/08/05/berlusconi-non-vuole-rispondere-indagato-di-reato-connesso-a-bari/317568/" hostname="ilfattoquotidiano.it" description="Non risponderà ai magistrati Silvio Berlusconi. Era stato convocato dai sostituti procuratori di Napoli perché potesse dire la sua, visto che è parte offesa di un tentativo di ricatto da 5 milioni di euro da parte di Valter Lavitola. Ma, appunto, non ha intenzione di dire niente alla Procura perché indagato di reato connesso nell’inchiesta …" categories="Giustizia" tags="Gianpaolo Tarantini;Niccolò Ghedini;Piero Longo;Silvio Berlusconi;Valter Lavitola" fingerprint="efa7d21474a0a20d">
  <main>
    <head rend="h1">Berlusconi non vuole rispondere: “Indagato di reato connesso a Bari”</head>
    <graphic src="https://st.ilfattoquotidiano.it/wp-content/uploads/2012/06/lavitola-interna-nuova.jpg"/>
    <p>Non risponderà ai magistrati <hi rend="#b">Silvio Berlusconi</hi>. Era stato convocato dai sostituti procuratori di <hi rend="#b">Napoli</hi> perché potesse dire la sua, visto che è parte offesa di un tentativo di <hi rend="#b">ricatto</hi> da 5 milioni di euro da parte di <hi rend="#b">Valter Lavitola</hi>. Ma, appunto, non ha intenzione di dire niente alla Procura perché indagato di reato connesso nell’inchiesta di Bari per via delle presunte pressioni nei confronti dell’imprenditore <hi rend="#b">Gianpaolo Tarantini</hi>. Secondo quanto scrive il <hi rend="#i">Corriere della Sera</hi> è una tesi che non regge secondo i pm napoletani e potrebbe vacillare anche e soprattutto <ref target="http://www.ilfattoquotidiano.it/2012/08/05/pintabona-lautista-con-amicizie-inconfessabili-decorato-dal-quirinale-su-richiesta/317491/">quando Carmelo Pintabona inizierà a collaborare – come sembra voglia fare – confermando di aver incontrato l’ex presidente del Consiglio. </ref></p>
    <p> I magistrati ritengono che sia stato proprio Pintabona <ref target="http://www.ilfattoquotidiano.it/2012/08/04/ricatto-col-%E2%80%9Cnano%E2%80%9D-ordine-d%E2%80%99arresto-per-lavitola-e-pintabona/316815/">a consegnare la missiva con cui ricattare Berlusconi.</ref> Ieri, durante il primo interrogatorio, Pintabona, secondo il <hi rend="#i">Corriere</hi>, ha dichiarato: “Mi avvalgo della facoltà di non rispondere perché non ho avuto il tempo di leggere tutte le accuse a mio carico e invece voglio essere preciso riguardo a ogni circostanza che mi viene contestata. Posso però anticipare che ho incontrato Berlusconi per conto di Lavitola”. Il nuovo incontro con i magistrati è già stato fissato per martedì. Gli avvocati del leader del Pdl smentiscono che ci sia stata una qualunque trattativa: “Mai alcuna somma è stata erogata al dottor Lavitola o a suoi incaricati – hanno scritto in una nota <hi rend="#b">Niccolò Ghedini</hi> e <hi rend="#b">Piero Longo</hi> – Del resto non vi era alcun motivo per farlo non essendovi il benché minimo argomento con il quale il dottor Lavitola potesse esercitare pressioni nei confronti del presidente Berlusconi”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>