<doc sitename="Il Fatto Quotidiano" title="Renzi: &quot;Berlusconi si candida premier? Mi piacerebbe sfidarlo&quot; - Il Fatto Quotidiano" author="RQuotidiano" date="2013-04-14" url="http://www.ilfattoquotidiano.it/2013/04/14/renzi-berlusconi-si-candida-premier-mi-piacerebbe-sfidarlo/562373/" hostname="ilfattoquotidiano.it" description="Matteo Renzi sfida Silvio Berlusconi: “Ho sentito che si ricandida a premier, mi piacerebbe sfidarlo”, ha affermato al Tg5 il sindaco di Firenze, ormai sempre più allo scontro con il segretario del Pd Bersani. Quanto a Berlusconi, alcuni “lo vogliono mandare in galera, ma io lo voglio più semplicemente mandare in pensione”. E ce n’è …" categories="Politica" tags="Elezioni Politiche 2013;Matteo Renzi;Nuovo Governo;Pier Luigi Bersani;Silvio Berlusconi" fingerprint="adde90754b5fe13d">
  <main>
    <head rend="h1">Renzi: “Berlusconi si candida premier? Mi piacerebbe sfidarlo”</head>
    <graphic src="https://st.ilfattoquotidiano.it/wp-content/uploads/2013/04/renzi_interna-nuova.jpg"/>
    <p><hi rend="#b">Matteo Renzi</hi> sfida <hi rend="#b">Silvio Berlusconi</hi>: “Ho sentito che si ricandida a premier, mi piacerebbe sfidarlo”, ha affermato al Tg5 il sindaco di Firenze, ormai sempre più allo scontro con il segretario del <hi rend="#b">Pd Bersani</hi>. Quanto a Berlusconi, alcuni “lo vogliono mandare in galera, ma io lo voglio più semplicemente mandare in pensione”. </p>
    <p>E ce n’è anche per Bersani, che ieri aveva bollato come “indecente” l’appello dell’ex rottamatore a “fare presto” per dare un governo al Paese. “Mi spiace che Bersani cerchi l’insulto e l’accusa per di più tra persone dello stesso partito”, si è lamentato Renzi. “Io ho soltanto detto insieme a tanti altri, persino la Cgil, che bisogna fare presto”. Con stilettata finale al segretario: “Mi spiace che i destini personali di Bersani siano più importanti”. [brightcove]2301357497001[/brightcove]</p>
    <p>Fuori dalla “linea” le opinioni sui possibili candidati per il Quirinale. Renzi boccia Franco Marini, in quanto senatore già bocciato dagli elettori in Abruzzo alle ultime elezioni, e attacca Anna Finocchiaro nella scorsa legislatura capogruppo del partito al Senato – ricordando le foto della sua spesa all’Ikea con la scorta e, per questo motivo, poco adatta, a suo dire, per un messaggio anticasta (la Finocchiaro aveva già spiegato a suo tempo che chi è scortato lo è sempre, anche negli impegni privati).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>