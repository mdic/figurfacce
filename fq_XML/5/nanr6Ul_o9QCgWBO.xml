<doc sitename="Il Fatto Quotidiano" title="Berlusconi: &quot;Giù la pressione fiscale&quot;. Ma da premier diceva: &quot;E' impossibile&quot; - Il Fatto Quotidiano" author="Mario Portanova" date="2012-09-16" url="http://www.ilfattoquotidiano.it/2012/09/16/berlusconi-abbassare-pressione-fiscale-ma-quando-era-premier-diceva-impossibile/354172/" hostname="ilfattoquotidiano.it" description="Sedici settembre 2012, Berlusconi di lotta: “Senza abbassare la pressione fiscale non si esce dalla recessione”. 4 maggio 2011, Berlusconi di governo: “Non è possibile ridurre la pressione fiscale, per nessun Paese europeo in un momento in cui la crisi globale non è ancora del tutto alle spalle”. La nuova discesa in campo del Cavaliere …" categories="Politica" tags="Governo Monti;Imu;Pressione Fiscale;Silvio Berlusconi;Tasse" fingerprint="fbb23b6ce8038b17">
  <main>
    <head rend="h1">Berlusconi: “Giù la pressione fiscale”. Ma da premier diceva: “E’ impossibile”</head>
    <graphic src="https://st.ilfattoquotidiano.it/wp-content/uploads/2012/08/berlusconi-silvio-interna-nuova.jpg"/>
    <p><ref target="http://www.ilfattoquotidiano.it/2012/09/16/ritorno-di-berlusconi-fiscal-compact-impedisce-crescita/354107/">Sedici settembre 2012, Berlusconi di lotta: “Senza abbassare la pressione fiscale non si esce dalla recessione”</ref>. 4 maggio 2011, </p>
    <p><hi rend="#b">Berlusconi di governo</hi>: “</p>
    <p><ref target="http://www.ilfattoquotidiano.it/2011/05/04/berlusconi-tremonti-potrebbe-succedermi/108991/">Non è possibile ridurre la pressione fiscale, per nessun Paese europeo in un momento in cui la crisi globale non è ancora del tutto alle spalle”</ref>. La nuova discesa in campo del Cavaliere fa intravedere quale sarà la sua strategia da qui alle elezioni: far dimenticare al Paese che lui a palazzo Chigi ci è stato fino al 12 novembre 2011, appena dieci mesi fa, senza riuscire a fare quel che d’ora in avanti tornerà a promettere. E cancellare dalla memoria collettiva, per esempio,</p>
    <p><ref target="http://www.ilfattoquotidiano.it/2011/08/12/berlusconi-lo-ammette-abbiamo-dovuto-mettere-le-mani-nelle-tasche-degli-italiani/151306/">la drammatica conferenza stampa del 12 agosto, in cui, in veste di presidente del consiglio, così annunciava il varo della manovra fiscale: “Il nostro cuore gronda sangue nel pensare che avevamo il vanto di non avere mai messo le mani nelle tasche degli italiani, ma non potevamo fare diversamente”</ref>.</p>
    <p>Berlusconi e le <hi rend="#b">tasse</hi>, l’eterna <hi rend="#b">promessa elettorale</hi> puntualmente smentita o drasticamente ridimensionata. Tra il 2001 e il 2011, periodo che ha visto il leader del centrodestra alla guida del paese per otto anni su dieci, la pressione fiscale è aumentata. Lo dicono i <hi rend="#b">dati Istat</hi>. La pressione fiscale misura il rapporto tra le somme effettivamente incassate in un anno dallo Stato come <hi rend="#b">imposte</hi> e <hi rend="#b">contributi</hi> in rapporto al Pil. <ref target="http://www.ilfattoquotidiano.it/wp-content/uploads/2012/09/S19I03G14sb_2011.pdf">Nel 2001 stava al 41%, nel 2011 si è attestata al 42,5%. Nel 2008, primo anno dell’ultimo governo Berlusconi, era al 42,6% (vedi la tabella dell’Istat)</ref>. E’ vero che gli esecutivi berlusconiani, anche tra il 2001 e il 2006, in alcuni anni sono riusciti a farla scendere, ma il prezzo per bilanciare le minori entrate di imposte e contributi sono stati soprattutto i celebri </p>
    <p><hi rend="#b">condoni</hi>firmati dal ministro</p>
    <p><hi rend="#b">Giulio Tremonti</hi>. Ritenuti da molti osservatori un</p>
    <p><hi rend="#b">incentivo all’evasione fiscale</hi>, una piaga di questo paese e dei suoi conti pubblici.</p>
    <p>Il 2012 sarà probabilmente un altro anno record, per l’effetto delle <hi rend="#b">stangate</hi> varate dal <hi rend="#b">governo Monti</hi>. <ref target="http://www.ilfattoquotidiano.it/2012/09/12/monti-non-ho-ancora-riflettuto-sul-mio-futuro/350430/">Che le ha più volte giustificate spiegando di aver “rilevato”, in quel drammatico novembre, un paese sull’orlo del disastro finanziario</ref>. Da chi l’abbia rilevato è cronaca, anche se per quieto vivere il professore di solito evita di rimarcarlo. Altra cosa che Berlusconi cercherà di far dimenticare è che tutti i provvedimenti “lacrime e sangue” del governo tecnico sono passati in parlamento con i <hi rend="#b">voti del Pdl</hi>. Compresa l’<hi rend="#b">Imu sulla casa</hi>, che ora naturalmente Berlusconi dice di voler abolire, perché “la casa è il fondamento della famiglia”. L’Imu è diventata legge con l’approvazione definitiva del decreto “salva Italia” in Senato il 22 dicembre 2011. <ref target="http://www.ilfattoquotidiano.it/2011/12/22/manovra-giorno-della-fiducia-idv-monti-senato-dopo-della-camera/179342/">Anche con i voti del Pdl di Berlusconi</ref>. Che a parole l’ha criticata aspramente, ma nei fatti ha impegnato molte più energie per bloccare, finora con successo, la nuova <hi rend="#b">legge anticorruzione</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>