<doc sitename="Il Fatto Quotidiano" title="San Raffaele, inchiesta sulla bancarotta I voli spericolati di Don Verzè - Il Fatto Quotidiano" author="Antonella Mascali" date="2011-11-19" url="http://www.ilfattoquotidiano.it/2011/11/19/i-voli-spericolati-di-don-verz/171707/" hostname="ilfattoquotidiano.it" description="Un capriccio del dominus del San Raffaele di Milano, don Luigi Verzé, avrebbe contribuito al buco da oltre un miliardo e mezzo dell’istituto ospedaliero. Almeno, è questa la chiave che usa una testimone ascoltata dai pm Luigi Orsi, Laura Pedio e Gaetano Ruta, per spiegare l’acquisto di un aereo da “quasi 20 milioni di euro”. …" categories="Mafie" tags="Don Verzè;Milano;Pierangelo Daccò;San Raffaele;Silvio Berlusconi" fingerprint="a8ab1669f72a445b">
  <main>
    <head rend="h1">San Raffaele, inchiesta sulla bancarotta <lb/> I voli spericolati di Don Verzè</head>
    <p>
      <ref target="http://www.ilfattoquotidiano.it/wp-content/uploads/2011/11/don-verzè_interna.jpg">
        <graphic decoding="async" class="size-full wp-image-171799" title="don verzè_interna" src="http://www.ilfattoquotidiano.it/wp-content/uploads/2011/11/don-verzè_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/11/don-verzè_interna.jpg" title="don verzè_interna"/>
    <p>Un capriccio del dominus del San Raffaele di Milano, <hi rend="#b">don Luigi Verzé</hi>, avrebbe contribuito al buco da oltre un miliardo e mezzo dell’istituto ospedaliero. Almeno, è questa la chiave che usa una testimone ascoltata dai pm <hi rend="#b">Luigi Orsi, Laura Pedio e Gaetano Ruta</hi>, per spiegare l’acquisto di un aereo da “quasi 20 milioni di euro”. <hi rend="#b">Alessia Zacchia</hi>, racconta che nel 2007 don Verzé, con <hi rend="#b">Mario Cal</hi> (il vicepresidente morto suicida a luglio) presero quella decisione perché il sacerdote non voleva fare la coda ai check-in. “Convengo – dice imbarazzata – che si è trattato di un’operazione sopra le righe… Don Verzé, vista l’età, non accetta dei normali check-in quando viaggia in aereo. Convengo che non è una motivazione seria per fare una spesa così enorme”.</p>
    <p>Secondo le indagini della procura e della polizia giudiziaria della Finanza, però, nell’acquisto di quell’aereo è coinvolta anche una società riconducibile a <ref target="http://www.ilfattoquotidiano.it/2011/11/16/raffaele-manette-dacco-faccendiere-amico-politici/171092/"> Piero Daccò, consulente del San Raffaele, senza incarichi ufficiali, vicino a Cl, amico di Roberto Formigoni (leggi)</ref>. I pm riportano la nota delle fiamme gialle del 24 ottobre scorso nella quale “viene analizzato quanto la Fondazione ha speso per l’operazione Assion, circa 20 milioni di euro” e ricostruisce che dietro la società Assion, che ha acquistato “un aereo Bombardier modello Challenger 604”, c’è la “Norconsulting”, società riconducibile a Daccò.</p>
    <p>E’ lui l’uomo sospettato di costituire fondi neri, forse anche per finanziare politici per conto dei vertici del San Raffaele. Oggi il gip, Vincenzo Tutinelli, si pronuncerà sul suo fermo, avvenuto martedì per pericolo di fuga. Ieri, interrogato per oltre 7 ore nel carcere di Opera, Daccò ha respinto l’accusa di volersi rifugiare in Israele e ha fornito la sua versione sulle 4 operazioni contestate da 4 milioni e 300 mila euro. I pm, coordinati dal procuratore aggiunto, <hi rend="#b">Francesco Greco</hi>, ritengono che Daccò fosse un finto consulente. Una parte dei soldi che ha preso, li avrebbe distribuiti per conto del San Raffaele. E sul tragitto della montagna di soldi in contanti, sia il provvedimento di fermo che la richiesta di convalida, contengono molti omissis. Qualcosa, però, emerge. Il 4 novembre, come riportato dal Corriere della Sera, <hi rend="#b">Pierino Zammarchi</hi> (titolare con il figlio di Diodoro-Metodo), intercettato, confida a un amico quanto detto dal figlio Gianluca: “Io vado là e gli racconto tutto. Che il Mario (Cal, ndr) diceva che dava dei soldi ai politici”, attraverso Daccò. Zammarchi padre, però, fa notare al figlio che si tratta di un racconto de relato: “Non hai le prove, porco cane!”.</p>
    <p>Anche Valsecchi, indagato per concorso in bancarotta e false fatturazioni, ammette il metodo delle fatture gonfiate con rientri in nero. Racconta di aver visto gli Zammarchi dare denaro a Cal e che Cal gli aveva detto che era per Daccò. Ma è <hi rend="#b">Stefania Galli</hi>, segretaria di Cal, a entrare nel dettaglio: “Le consegne delle buste da parte di Pierino Zammarchi al dottor Cal sono iniziate orientativamente nel 2005…”. Poi descrive le buste: “Erano dell’altezza di 3-4 centimetri e contenevano banconote da 500 euro”. Rivela che era lei a conservarle in una “cassaforte” della vice presidenza e poi, nella cassaforte “dell’albergo Rafael”. Secondo Galli, se non c’era Cal, le mazzette erano affidate a Valsecchi. Nelle mani dei pm c’è anche il notebook di Cal con 20 mila e-mail intestate fittiziamente alla segretaria. E soprattutto, scrivono, sono stati estratti “alcuni file particolarmente significativi” in riferimento a società riconducibili a Daccò. L’inchiesta sul quasi crac del San Raffaele, inevitabilmente, ha avuto ripercussioni in Regione Lombardia che garantisce all’ospedale 450 milioni di euro all’anno di rimborsi pubblici. Sel ha proposto una commissione d’inchiesta con l’accordo di Pd e Udc. Ma Formigoni non la vuole: intralcerebbe il lavoro della procura. Prende anche le distanze da Daccò: “Non aveva nessun rapporto con la Regione Lombardia. Può darsi che esponenti della Regione lo abbiano incontrato”, se lo ha mandato in rappresentanza il San Raffaele. Il governatore parla di Daccò come se fosse uno sconosciuto. Eppure, è stato anche ospite su uno degli yacht dell’uomo d’affari.</p>
    <p>da <hi rend="#i">Il Fatto Quotidiano</hi> del 19 novembre 2011</p>
    <p><hi rend="#i">Con sentenza del 3 ottobre 2012, il Gup di Milano, all’esito del giudizio abbreviato, ha assolto con formula piena Andrea Bezziccheri dai reati ascrittigli. Successivamente, con sentenza del 30 aprile 2013, il Tribunale di Milano ha assolto con formula piena Giovanni Luca Zammarchi dai reati ascrittigli</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>