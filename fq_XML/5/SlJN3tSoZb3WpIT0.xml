<doc sitename="Il Fatto Quotidiano" title="Festa delle donne, l'ex valletta di Mike: &quot;Abbiamo bisogno anche di zoccole&quot; - Il Fatto Quotidiano" author="Silvia Truzzi" date="2012-03-08" url="http://www.ilfattoquotidiano.it/2012/03/08/festa-delle-donne-valletta-mike-bongiorno-abbiamo-bisogno-anche-zoccole/196121/" hostname="ilfattoquotidiano.it" description="Dica la verità, ha fatto un patto con il diavolo per restare così”. “Ovviamente sì”. Benedetto otto marzo, che ci dà il privilegio d’incontrare Sabina Ciuffini, 60 anni bugiardi e uno charme spettacolare. Perfino la parola “valletta” ha tutto un altro suono associata a questa donna illuminata e sfacciata. I tempi in cui conduceva “Rischiatutto” …" categories="Sorelle d'Italia" tags="Bunga Bunga;Femminismo;Festa della donna;Mike Bongiorno;Questioni di Genere;Silvio Berlusconi" fingerprint="cbb35204c2da9e27">
  <main>
    <head rend="h1">Festa delle donne, l’ex valletta di Mike: “Abbiamo bisogno anche di zoccole”</head>
    <p>Intervista a Sabina Ciuffini, spalla del celebre conduttore nel programma "Rischiatutto". Ha aperto un sito, Unaqualunque.it: "Per questo chiedo fondi alle aziende. Come risarcimento per tutte le borse della spesa che portiamo"</p>
    <p>
      <ref target="http://www.ilfattoquotidiano.it/wp-content/uploads/2012/03/ciuffini_interna.jpg">
        <graphic decoding="async" class="size-full wp-image-196122" title="ciuffini_interna" src="http://www.ilfattoquotidiano.it/wp-content/uploads/2012/03/ciuffini_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/03/ciuffini_interna.jpg" title="ciuffini_interna"/>
    <p>Dica la verità, ha fatto un patto con il diavolo per restare così”. “Ovviamente sì”. Benedetto otto marzo, che ci dà il privilegio d’incontrare <hi rend="#b">Sabina Ciuffini</hi>, 60 anni bugiardi e uno charme spettacolare. Perfino la parola <hi rend="#b">“valletta”</hi> ha tutto un altro suono associata a questa donna illuminata e sfacciata. I tempi in cui conduceva “Rischiatutto” con <hi rend="#b">Mike Bongiorno</hi> sono lontani, gli anni Settanta della tv in bianco e nero e delle contestazioni. L’Italia cambiava pelle: “La <hi rend="#b">rivoluzione sessuale</hi>? Noi donne pensavamo che avremmo potuto fare l’amore con gli uomini di cui c’innamoravamo. Il risultato è che abbiamo reso una consumazione gratuita l’unico strumento di potere di cui disponevamo”. Oggi, dopo diverse esperienze fuori e dentro il piccolo schermo, ha aperto un portale – <hi rend="#b"> Unaqualunque.it</hi> – dedicato alle </p>
    <p><hi rend="#b">questioni di genere</hi>.</p>
    <p><hi rend="#b">Sabina l’otto marzo ha senso o è solo marketing?</hi><lb/> Ci vuole tanta pazienza, mia cara.</p>
    <p><hi rend="#b">Perché?</hi><lb/> Solo la pazienza, l’ingenuità, l’altruismo delle donne fanno sì che l’8 marzo sia tollerato. Quando qualcuno mi si para davanti con un sorriso imbecille, mi dice “auguri” e io non gli stacco il naso con un morso, mi sento molto saggia. Supereremo anche l’8 marzo.</p>
    <p><hi rend="#b">Indignata?</hi><lb/> L’indignazione è sacrosanta. Ma anche no. Che ce ne facciamo dei santini, degli slogan, delle manifestazioni? Non abbiamo più tempo per i cortei e i film di denuncia. È il momento di agire.</p>
    <p><hi rend="#b">Che fare?</hi><lb/> Contiamoci e cerchiamo di contare qualcosa. Si vota tra un anno? Mettiamo insieme le donne di sana e robusta Costituzione, che non abbiano parenti potenti, competenti nei loro settori d’interesse. Duecento nomi in un sacchetto, poi si estraggono a sorte quelle da candidare. E dopo il voto si fa un programma semplice. Quattro punti di benessere “antropologico”: un tetto sopra la testa, il cibo sano, l’aria buona, l’assistenza garantita ad anziani e bambini, di cui le donne si fanno carico. Oggi le comunicazioni sono talmente facili, non abbiamo più scuse.</p>
    <p><hi rend="#b">Per questo ha aperto un sito?</hi><lb/> Sì, è un tentativo di metterci in contatto. Abbiamo bisogno di tutte le donne . Anche delle stronze, di quelle cattive, delle ninfomani che ci fregano gli uomini e delle zoccole.</p>
    <p><hi rend="#b">Un po’ forte.</hi><lb/> Ma è vero, su. Io ho rispetto per qualunque donna abbia trovato la via del potere.</p>
    <p><hi rend="#b">A prescindere da come?</hi><lb/> Anche se ci è riuscita infilandosi nel letto di qualcuno. Mi rifiuto di guardare il dettaglio. Di alzare il ditino e fare distinguo. I numeri parlano.</p>
    <p><hi rend="#b">Diamone qualcuno.</hi><lb/> Le donne possiedono l’1% della ricchezza globale. Basta?</p>
    <p><hi rend="#b">Sta cercando fondi?</hi><lb/> Sì, dalle aziende. Ho cominciato con la grande distribuzione, i supermercati che le donne frequentano tutti i giorni. Chiedo finanziamenti, come risarcimento per ogni borsa della spesa che noi tutte abbiamo portato e portiamo.</p>
    <p><hi rend="#b">Funziona?</hi><lb/> All’inizio mi guardano come una pazza. Di solito, in questo tipo di marketing, si scambiano i contatti dei visitatori. Poi quando dico: “Ma veramente volete chiedere alle donne ancora qualcosa? Non basta la fatica che fanno tutti i giorni, non solo facendo la spesa, cucinando, lavorando, correndo ma anche accudendo i bambini, gli anziani, i malati di famiglia?”. Allora si convincono.</p>
    <p><hi rend="#b">È femminista?</hi><lb/> Per carità. Negli anni 70 andavo a trovare mia sorella Virginia nella sede di Lotta continua con le ciglia finte, gli stivaloni e la minigonna: grandi feste quando arrivavo. E dire che i maschi di Lc non volevano nemmeno che le ragazze si truccassero. Però poi erano loro che facevano i ciclostili e portavano il caffè ai maschi. Lo facevo notare e mi dicevano che non capivo nulla, ero una subrettina del resto.</p>
    <p><hi rend="#b">A proposito di tv, che pensa della Rai di oggi?</hi><lb/> Ho avuto la fortuna di imparare molto non solo da Mike Bongiorno, ma anche da Bernabei e da Voglino. La Rai di oggi fa schifo, hanno annientato tutti i talenti e le competenze migliori. Quando volevano far fuori Ruffini ho telefonato a Bersani.</p>
    <p><hi rend="#b">Conosce il segretario del Pd?</hi><lb/> No. Ho chiamato il gruppo alla Camera . Mi ha risposto una ragazzina contrariata: “Ma non posso disturbare l’onorevole!”. Le ho chiesto di passarmi una collega più anziana. Bersani è venuto al telefono, gli ho detto: “Senta io guardo solo Rai3, perché vuol mandare via Ruffini?” E lui, imbarazzato: “Ma no signora Ciuffini, cosa dice?”.</p>
    <p><hi rend="#b">Poi lo cacciarono e arrivò Di Bella.</hi><lb/> Un ottimo professionista.</p>
    <p><hi rend="#b">A proposito di Berlusconi è vero che fece una scommessa con Mike Bongiorno sostenendo che l’avrebbe, diciamo così, sedotta?</hi><lb/> Sì. Mi portò a pranzo. Naturalmente vinse Mike. Io non ho mai avuto un bel rapporto con Silvio. Lo trattavo come un uomo, non ho mai pensato fosse Dio.</p>
    <p><hi rend="#b">Stupita dal bunga bunga?</hi><lb/> Sì, per l’ingenuità con cui si è fatto beccare. E dalle tariffe, un po’ basse. Dopotutto questi anziani milionari vogliono carne fresca e prestazioni particolari. Resta naturalmente lo squallore di tutta questa vicenda.</p>
    <p><hi rend="#b">Che ha pensato quando Belén ha fatto vedere la farfallina a Sanremo?</hi><lb/> Belén è stupenda, mai volgare. È stata una dimostrazione di potere. Pensi a quanti maschi hanno commentato, sbavato, cercato le foto on line…</p>
    <p>da <hi rend="#i">Il Fatto Quotidiano</hi> dell’8 marzo 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>