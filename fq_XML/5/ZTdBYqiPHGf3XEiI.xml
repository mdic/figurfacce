<doc sitename="Il Fatto Quotidiano" title="Renzi e Berlusconi al Regio di Parma: possibile colloquio su voto e Quirinale - Il Fatto Quotidiano" author="RQuotidiano" date="2013-04-15" url="http://www.ilfattoquotidiano.it/2013/04/15/renzi-e-berlusconi-in-platea-al-regio-di-parma-possibile-colloquio-su-voto-e-quirinale/562601/" hostname="ilfattoquotidiano.it" description="L’occasione è lo spettacolo per il centenario della nascita di Pietro Barilla, in cartellone stasera al Teatro Regio di Parma. Che potrebbe diventare un appuntamento importante anche per i nodi della politica. In platea, infatti, ci saranno anche Silvio Berlusconi e Matteo Renzi, e non è escluso un colloquio faccia a faccia tra i due. …" categories="Emilia Romagna" tags="Elezione Presidente della Repubblica 2015;Matteo Renzi;PD;PDL;Quirinale;Silvio Berlusconi" fingerprint="699e103a5b26ec3d">
  <main>
    <head rend="h1">Renzi e Berlusconi al Regio di Parma: possibile colloquio su voto e Quirinale</head>
    <graphic src="https://st.ilfattoquotidiano.it/wp-content/uploads/2013/04/berlusconi-renzi_er.jpg"/>
    <p>L’occasione è lo spettacolo per il centenario della nascita di <hi rend="#b">Pietro Barilla</hi>, in cartellone stasera al <hi rend="#b">Teatro Regio di Parma</hi>. Che potrebbe diventare un appuntamento importante anche per i nodi della politica. In platea, infatti, ci saranno anche <hi rend="#b">Silvio Berlusconi</hi> e <hi rend="#b">Matteo Renzi</hi>, e non è escluso un colloquio faccia a faccia tra i due. Il leader del <hi rend="#b">Pdl</hi> e l’ex rottamatore del <hi rend="#b">Pd</hi>, quest’ultimo sempre più in rotta di collisione con il segretario <hi rend="#b">Pierluigi Bersani</hi>, sono in sintonia nella tentazione di andare al voto subito, per evitare ulteriori “perdite di tempo”. Proprio ieri, il sindaco di Firenze ha lanciato il guanto al Cavaliere: <ref target="http://www.ilfattoquotidiano.it/2013/04/14/renzi-berlusconi-si-candida-premier-mi-piacerebbe-sfidarlo/562373/">“Ho sentito che si ricandida a premier, mi piacerebbe sfidarlo”</ref>.</p>
    <p>Ma sul tavolo potrebbe esserci anche la partita della <ref target="http://www.ilfattoquotidiano.it/2013/04/14/presidente-della-repubblica-votazioni-al-buio-veti-incrociati-e-accordo-lontano/562361/">successione di Giorgio Napolitano alla presidenza della repubblica</ref>, che entra nella settimana decisiva. Sempre ieri, Renzi ha “bruciato” due candidati del suo partito, <hi rend="#b">Anna Finocchiaro</hi> e <hi rend="#b">Franco Marini</hi>. La prima perché non abbastanza “anticasta”, il secondo perché “già bocciato dagli elettori in Abruzzo”. Mentre si attendono per domani il risultato finale delle <ref target="http://www.ilfattoquotidiano.it/2013/04/15/presidente-repubblica-secondo-turno-quirinarie-m5s-beppe-grillo-si-ritira/562613/">Quirinarie dei Cinque Stelle – dalle quali Grillo ha annunciato il ritiro</ref> – restano in auge i nomi di <hi rend="#b">Romano Prodi</hi> e <hi rend="#b">Giuliano Amato</hi>. Il primo quanto mai inviso a Berlusconi, il secondo no. Certo che un eventuale abboccamento parallelo tra Renzi e il leader del Pdl provocherebbe un ulteriore <hi rend="#b">effetto terremoto nel Pd</hi>. </p>
    <p>Di tutto rispetto la cornice dell’eventuale colloquio. Tra gli interpreti di “Pietro Cent’anni Avanti” ci sono infatti <hi rend="#b">Luca Zingaretti</hi>, <hi rend="#b">Margherita Buy</hi>, <hi rend="#b">Alessio Boni</hi>, <hi rend="#b">Renzo Arbore</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>