<doc sitename="Il Fatto Quotidiano" title="“Rifiutai 9 miliardi di Mediaset e la parte di Bond girl in uno 007 perché non sapevo l’inglese. Berlusconi? Lo rifiutai per poter continuare a non votarlo&quot; - Il Fatto Quotidiano" author="F Q" date="2024-08-09" url="https://www.ilfattoquotidiano.it/2024/08/09/rifiutai-9-miliardi-di-mediaset-e-la-parte-di-bond-girl-in-uno-007-perche-non-sapevo-linglese-berlusconi-lo-rifiutai-per-poter-continuare-a-non-votarlo/7653237/" hostname="ilfattoquotidiano.it" description="Le confessioni di Alba Parietti" categories="Trending News" tags="Alba Parietti;Flavio Briatore;Mediaset;Silvio Berlusconi" fingerprint="4823049de8bef3f8">
  <main>
    <p>“Rifiutai<hi rend="#b"> 9 miliardi</hi> di <hi rend="#b">Mediaset</hi> e la parte di <hi rend="#b">Bond girl</hi> in uno 007 perché non sapevo l’inglese”. In un’intervista rilasciata al <hi rend="#i">Messaggero</hi>, <hi rend="#b">Alba Parietti</hi> torna a parlare dei fasti del 1990, apice rapido e altissimo della sua carriera dallo sgabello di <hi rend="#i">Galagoal</hi> su Telemontecarlo a seguire i mondiali di calcio. Dalla spiaggia di Ibiza dove si trova in vacanza con l’attuale compagno, Fabio Adami, Parietti ha ripercorso diverse tappe della sua carriera professionale e della sua vita da quando i berluscones la chiamavano la coscia lunga della sinistra (“espressione coniata in ambienti di destra per offendermi, finì per farmi piacere: le mie gambe erano davvero lunghe e<hi rend="#b"> la sinistra rappresentava la mia coerenza politica</hi>”, ha spiegato) fino al momento in cui rifiutò l’esclusiva con Mediaset di 9 miliardi e una parte in GoldenEye con Pierce Brosnan perché non sapeva l’inglese: “<hi rend="#b">Ero la donna più famosa d’Italia, la mia vita artistica e personale era ai massimi livell</hi>i in quell’Italia serena, spensierata, in crescita, soprattutto lontana dai social”.</p>
    <p>Nell’estate del grande successo Parietti stava da 4 anni con il filosofo bolognese<hi rend="#b"> Stefano Bonaga</hi> (“uno degli uomini più importanti della mia vita”) e mentre facevano le vacanze in Sardegna avvenne il grande rifiuto: “Eravamo in barca, si parlava del mio rifiuto di passare a Mediaset e <hi rend="#b">Flavio Briatore</hi> mi disse: ”<hi rend="#b">Se fossi stato il tuo fidanzato, ti avrei impedito di fare quella cazzata</hi>”. Io gli risposi: ”Proprio per questo non avresti mai potuto essere il mio fidanzato”. Rifiuto di cui non si è mai pentita: “<hi rend="#b">A Berlusconi dissi di no per motivi ideologici,</hi><hi rend="#b">per non perdere il diritto a non votarlo</hi>. E sul piano privato, pur potendo avere tutti gli uomini che volessi, anche i nababbi che all’epoca mi facevano la corte, stavo con un prof universitario”.</p>
    <p>Poi c’è il ricordo di un compleanno del suo segretario proprio nella manciata di anni del successo: “Avevo affittato con una banda di amici una grande villa a Porto Rafael (…) non potrò mai dimenticare la festa hollywoodiana che diedi per il compleanno del mio segretario Riccardo: c’era tutto lo star system italiano da Paolo Villaggio a Vittorio Gassman. Il cerimoniere del jet set Massimo Gargia mi sussurrò: ”Bella e famosa come sei, potresti avere un compagno miliardario e un grattacielo a New York”. Marta Marzotto continuava a ripetermi: <hi rend="#b">“Mettiti con uno ricco e levagli tutto</hi>”. Ma io amavo Bonaga”.</p>
    <p>Infine il tempo che passa, i telefoni che suonano sempre meno, le comparsate tv come opinionista che sembrano ossigeno vitale (“A 30 anni cerchi di apparire intelligente e non superficiale, ma quando arrivi a 60 hai solo voglia di sentirti dire che sei bella”) e una citazione da Patty Pravo: “Più invecchio più ho voglia di giocare, non mi preoccupo di quello che la gente pensa. Essere rimasta una ragazzina dentro mi rende fragile e impunita. (…) <hi rend="#b">E l’età non è una malattia.</hi> Non cambierò mai. Ho cambiato la vita che non è riuscita a trasformare me”.</p>
  </main>
  <comments/>
</doc>