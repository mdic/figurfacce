<doc sitename="Il Fatto Quotidiano" title="Soldi per lo Sviluppo dirottati nel bilancio della Difesa: serviranno ad acquistare armi - Il Fatto Quotidiano" author="Thomas Mackinson" date="2011-12-09" url="http://www.ilfattoquotidiano.it/2011/12/09/soldi-sviluppo-dirottati-difesa/176451/" hostname="ilfattoquotidiano.it" description="Anche i soldi destinati allo sviluppo finiscono nel calderone delle spese militari. Si tratta di 1.538,6 milioni di euro per interventi agevolati per il settore aeronautico e 135 milioni di euro per lo sviluppo e l’acquisizione di unità navali della classe Fremm. Soldi che il governo Berlusconi ha deciso di dirottare sulla Difesa. A questi, …" categories="Politica" tags="Giulio Tremonti;Leonardo - Finmeccanica;Mario Monti;Maserati;Massimo Donadi;Ministero della Difesa;Ministero dello Sviluppo Economico;Riarmo;Salva-Italia;Silvio Berlusconi" fingerprint="2fa65ffba0ae1c75">
  <main>
    <head rend="h1">Soldi per lo Sviluppo dirottati nel bilancio della Difesa: serviranno ad acquistare armi</head>
    <p><ref target="http://www.ilfattoquotidiano.it/wp-content/uploads/2011/12/aerei_militari_interna.jpg"/>Anche i soldi destinati allo sviluppo finiscono nel calderone delle spese militari. Si tratta di 1.538,6 milioni di euro per interventi agevolati per il settore aeronautico e 135 milioni di euro per lo sviluppo e l’acquisizione di unità navali della classe <graphic src="http://www.ilfattoquotidiano.it/wp-content/uploads/2011/12/aerei_militari_interna.jpg" title="aerei_militari_interna"/></p>
    <p><hi rend="#b">Fremm</hi>. Soldi che il governo</p>
    <p><hi rend="#b">Berlusconi</hi>ha deciso di dirottare sulla Difesa. A questi, vanno aggiunti i fondi derivanti dal ministero dell’Economia per le missioni internazionali, pari a 1,4 milioni. Così il bilancio della Difesa, unico tra i ministeri, riceve le stampelle da altri dicasteri e arriva a totalizzare una spesa prevista per il 2012 di 23.113 miliardi di euro. Grosso modo quanto richiesto dalla manovra “</p>
    <p><hi rend="#b">salva-Italia</hi>” imposta da Monti. Da qui si moltiplicano gli appelli a “disarmare l’economia”, riducendo il bilancio della Difesa e mettendo un freno alla spesa per nuove armi, a partire dai contestatissimi</p>
    <p><hi rend="#b">F35</hi>.</p>
    <p>Sul primo fronte, quello del bilancio, regna poca chiarezza. “Ancora si aspetta di capire se ci saranno i tagli annunciati con le due manovre estive”, spiega <hi rend="#b">Francesco Vignarca</hi>, coordinatore nazionale della <ref target="http://www.disarmo.org/">Rete italiana per il disarmo</ref>. “Invece è certo che si ripeterà la presa in giro dei fondi allo sviluppo dirottati sullo sviluppo d’armi. Lo scandalo non è tanto nel fatto che lo Sviluppo economico allochi risorse alla Difesa, quanto il fatto che sia quest’ultima a decidere come spenderli. Allora si dica chiaramente che l’Italia sceglie di sviluppare la propria tecnologia e la propria industria a beneficio degli armamenti, alimentando un settore dove la corruzione e la collusione politica è ormai endemica, come dimostra <hi rend="#b">la vicenda Finmeccanica</hi>“.</p>
    <p>E alla fine si torna sempre lì: a quanto si potrebbe risparmiare se Monti guardasse ai programmi di spesa per armamenti militari e al bilancio della Difesa con gli stessi occhiali che riserva alla vita civile degli italiani. <ref target="https://www.ilfattoquotidiano.it/2011/12/06/dove-togliere-dove-mettere/175661/">Lo ha fatto, ad esempio, Massimo Donadi dell’Idv lanciando la proposta proprio dal suo blog su ilfattoquotidiano.it </ref>: “Costano 18 miliardi di euro: cosa se ne dovrebbe fare il nostro Paese di 131 aerei da guerra, inutilizzabili nelle missioni di pace dove siamo ancora impegnati, in un momento in cui rischiamo il fallimento e tenuto conto che siamo l’ottava potenza militare al mondo?”, chiede Donadi. E sono solo una parte della lunghissima lista di acquisti che entro il 2026 porterà il nostro Paese a spendere in armi 50 miliardi di euro. Tra un anno, ad esempio, perfezioneremo l’acquisto di 249 </p>
    <p><hi rend="#b">blindati “freccia”</hi>per 1,5 miliardi. Nel 2015 arrivano due</p>
    <p><hi rend="#b">Fregate</hi>antiaeree classe “Orizzonte” da 1,5 miliardi. Nel 2016 avremo finito (forse) di pagare quattro sommergibili U-212 da 1,8 miliardi e la portaerei Cavour da 1,39. Nel 2018 saranno consegnati 121 caccia</p>
    <p><hi rend="#b">Eurofighter</hi>da 18 miliardi e di 100 elicotteri di trasporto tattico NH-90 (3,8 miliardi). Il 2019 sarà l’anno navale con la consegna delle Fregate Europee Multi Missione (</p>
    <p><hi rend="#b">Fremm</hi>) da 5,6 miliardi. Gran trionfo nel 2026 con i 131 velivoli d’attacco Joint Strike Fighter (F35) per l’astronomica cifra di 18.100 milioni.</p>
    <p>Altri risparmi potrebbero essere fatti sul bilancio della Difesa. Nel 2012 impegnerà 20,4 miliardi, con un incremento rispetto all’anno precedente di 785 milioni di euro, e un peso sul Pil pari all’1,3%. Le possibilità di tagliare non mancano, al di là degli sprechi più grossolani, come le ormai famose <hi rend="#b">Maserati </hi> blindate per i generali o i 500mila euro spesi per celebrare la <hi rend="#b">Festa delle Forze Armate</hi> al Circo Massimo. Si potrebbe tagliare sui 224 milioni spesi in noleggi, locazioni e leasing, sui 36 milioni di euro di consulenze, sui 4,5 milioni spesi in carta, cancelleria e stampanti per arrivare al milione e mezzo speso in “giornali e pubblicazioni”. O ancora si potrebbe ritornare sui costi della “<hi rend="#b">mini-naja</hi>“, introdotta a livello sperimentale per tre anni e confermata a oltranza con una spesa di 20 milioni. Stesso discorso per l’operazione “strade sicure” che di milioni ne costa 7.</p>
    <p>Ma pare proprio difficile far passare tagli a questo settore. Con le due manovre estive, <hi rend="#b">Tremonti </hi>aveva applicato tagli lineari per 2,8 miliardi, ma sul loro destino è giallo, tanto che nel budget dello Stato per il prossimo triennio redatto il 31 ottobre 2011 dalla <hi rend="#b">Ragioneria Generale </hi>è previsto addirittura un aumento della spesa pari 661 milioni di euro con una previsione di spesa per il 2014 pari a 21,1 miliardi. “Quei tagli sono stati annunciati ma ancora oggi non è chiaro se mai e dove saranno effettivamente operati, probabilmente saranno ridotti a slittamenti dei tempi di consegna e qualche piccola riduzione”, spiega <hi rend="#b">Massimo Paolicelli</hi>, presidente dell’Associazione Obiettori Nonviolenti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>