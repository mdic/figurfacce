<doc sitename="Il Fatto Quotidiano" title="Prodi svela la richiesta di Putin: far riavere il passaporto a Berlusconi" author="F Q" date="2023-02-24" url="https://www.ilfattoquotidiano.it/2023/02/24/prodi-putin-mi-chiese-di-premere-su-napolitano-perche-facesse-riavere-a-berlusconi-il-passaporto-doveva-andare-alla-sua-festa/7075852/" hostname="ilfattoquotidiano.it" description="Il presidente russo Vladimir Putin chiese a Romano Prodi di “premere sull’allora presidente della Repubblica, Giorgio Napolitano, perché permettesse a Berlusconi di riavere il passaporto, che gli era stato ritirato per motivi giudiziari, in modo da consentirgli di andare alla sua festa di compleanno“. A raccontarlo è il protagonista, l’ex premier ed ex presidente della …" categories="Politica" tags="Russia;Silvio Berlusconi;Vladimir Putin" fingerprint="e9a1847ec10640b1">
  <main>
    <head rend="h1">Prodi: “Putin mi chiese di premere su Napolitano perché facesse riavere a Berlusconi il passaporto. Doveva andare alla sua festa”</head>
    <graphic src="https://st.ilfattoquotidiano.it/wp-content/uploads/2022/09/28/prodi-1200-1-690x362.jpg"/>
    <p>Il presidente russo <hi rend="#b">Vladimir Putin</hi> chiese a <hi rend="#b">Romano Prodi</hi> di “premere sull’allora presidente della Repubblica, <hi rend="#b">Giorgio Napolitano</hi>, perché permettesse a <hi rend="#b">Berlusconi</hi> di riavere il <hi rend="#b">passaporto</hi>, che gli era stato ritirato per <hi rend="#b">motivi giudiziari,</hi> in modo da consentirgli di andare alla sua festa di <hi rend="#b">compleanno</hi>“. A raccontarlo è il protagonista, l’ex premier ed ex presidente della Commissione Ue Prodi, che al <hi rend="#i">Corriere della Sera </hi>spiega di non conoscere gli eventuali “intrecci economici” tra Putin e l’ex cavaliere ma di sapere “per esperienza diretta che quelli <hi rend="#b">personali</hi> erano strettissimi”. La prova? “Una volta, quando governavo, ero con Putin e il <hi rend="#b">premier francese</hi>“. E da Putin arrivò, appunto, quella richiesta. “Risposi che la cosa<hi rend="#b"> non si poteva proprio fare.</hi> E meno male che il collega francese spiegò a Putin che avevo ragione”.</p>
    <p>Putin in questa guerra arrivata al giro di boa del primo anno “ha fatto tre errori di valutazione”, per Prodi. “Oltre ai soldati”, troppo pochi, “pensava che gli ucraini lo <hi rend="#b">abbracciassero</hi> e che l’<hi rend="#b">ovest non avrebbe reagito</hi>. Si è <hi rend="#b">sbagliato</hi> su tutta la linea. E ora la via d’uscita diventa più difficile”. Quanto alla possibile intercessione della Cina, che ha appena <ref target="https://www.ilfattoquotidiano.it/2023/02/24/ucraina-la-cina-si-propone-come-mediatore-e-presenta-il-suo-piano-di-pace-dal-rispetto-della-sovranita-a-basta-sanzioni-i-12-punti/7075806/">presentato ufficialmente il piano di pace in 12 punti </ref>elaborato dai vertici del Partito Comunista, “a me pare che Russia e Cina siano alla stessa distanza del primo giorno di guerra. Se Pechino fornirà armi, allora le cose cambieranno”.</p>
    <p>Il conflitto in Ucraina, nonostante i <ref target="https://www.ilfattoquotidiano.it/in-edicola/articoli/2023/02/24/gli-italiani-dicono-basta-armi-e-per-due-su-tre-il-rischio-atomica-e-reale/7075679/">sondaggi che mostrano la contrarietà degli italiani all’invio di armi</ref>, è la <hi rend="#b">polizza di assicurazione</hi> per il governo <hi rend="#b">Meloni</hi>? “Non necessariamente. La via è obbligata per tutti i governi europei. <hi rend="#b">Nato</hi> e Ue non hanno mai coinciso tanto come oggi. Semmai, chiediamoci perché gli Stati Uniti privilegino l’alleanza con i Paesi est-europei; perché Biden sia andato a Varsavia ma non a Bruxelles. Gli <hi rend="#b">Stati Uniti</hi> dovrebbero avere interesse a un’Europa unita. Ma non vorrei che <hi rend="#b">premessero</hi> sull’Europa orientale e le sue nove nazioni perché i <hi rend="#b">restanti 18 membri capiscano</hi> come va declinata l’alleanza atlantica. D’altronde, questo è possibile perché<hi rend="#b"> manca una politica estera e di difesa</hi> comune all’Ue”.</p>
    <p>Rispetto alla percezione all’estero della politica italiana, Prodi afferma: “<hi rend="#b">Temono la politica-petardo</hi>. I partiti tradizionali sono in crisi ovunque, ma siamo l’unico Paese dove <hi rend="#b">un partito o un leader prende il 40%</hi>, e <hi rend="#b">pochi mesi o anni dopo il 4%</hi>. Pensiamo a <hi rend="#b">Renzi</hi>, al <hi rend="#b">M5s</hi>, alla <hi rend="#b">Lega</hi>. La domanda che si fanno all’estero è se alla fine vincerà davvero la politica, o se il governo Meloni sarà l’ennesimo petardo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>