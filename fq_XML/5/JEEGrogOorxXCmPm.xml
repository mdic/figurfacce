<doc sitename="Il Fatto Quotidiano" title="Berlusconi, scontro Renzi-Ingroia che si accusano a vicenda: &quot;Spot per Cavaliere&quot; - Il Fatto Quotidiano" author="RQuotidiano" date="2013-06-09" url="http://www.ilfattoquotidiano.it/2013/06/09/berlusconi-scontro-renzi-ingroia-che-si-accusano-a-vicenda-spot-per-cavaliere/621177/" hostname="ilfattoquotidiano.it" description="Da Firenze il primo dice: “Il 99% dei magistrati lavora bene ma è sconfessato dagli atteggiamenti alla Ingroia che non vuole andare ad Aosta: vi rendete conto che sono degli autentici spot per Berlusconi?”. E l’altro, dal circolo Arci “Fuori Orario” di Taneto risponde: “Il gioco di Berlusconi e della destra si fa quando si …" categories="Politica" tags="Antonio Ingroia;Fuori Orario;Matteo Renzi;Silvio Berlusconi" fingerprint="efbe8a263a3b920d">
  <main>
    <head rend="h1">Berlusconi, scontro Renzi-Ingroia che si accusano a vicenda: “Spot per Cavaliere”</head>
    <graphic src="https://st.ilfattoquotidiano.it/wp-content/uploads/2013/06/ingroia_interna.jpg" alt="Antono Ingroia"/>
    <p>Da Firenze il primo dice: “Il 99% dei magistrati lavora bene ma è sconfessato dagli atteggiamenti alla <hi rend="#b">Ingroia</hi> che non vuole andare ad Aosta: vi rendete conto che sono degli autentici spot per <hi rend="#b">Berlusconi</hi>?”. E l’altro, dal circolo Arci “Fuori Orario” di Taneto risponde: “Il gioco di Berlusconi e della destra si fa quando si va a trovare il cavaliere ad<hi rend="#b"> Arcore</hi>, quando si sta dalla parte di<hi rend="#b"> Briatore</hi> e <hi rend="#b">Marchionne</hi> invece che dalla parte dei lavoratori. <hi rend="#b">Renzi</hi> parla di sinistra senza sapere cosa sia. Anzi, è grazie a personaggi come lui che la sinistra ha perso la propria identità e continua a perdere le elezioni”.</p>
    <p>Si consuma a distanza il battibecco tra<hi rend="#b"> Matteo Renzi</hi> e <hi rend="#b">Antonio Ingroia</hi>, ospiti rispettivamente della Repubblica delle Idee e della <ref target="http://tv.ilfattoquotidiano.it/fuori-orario-2013/">Festa del Fatto Quotidiano al Fuori Orario</ref>. Ad aprire la polemica, il sindaco di Firenze che attacca l’ex pm di Palermo: “Ingroia che va in <hi rend="#b">Guatemala</hi>, torna, si candida e prende lo zero virgola, poi va ad <hi rend="#b">Aosta</hi> e si mette in ferie è uno degli spot a favore di Silvio Berlusconi”.</p>
    <p>E il secondo rimanda al mittente le accuse: “La satira la accetto e la apprezzo da<hi rend="#b"> Crozza</hi>, non da un avversario politico che mi attacca per un applauso in più. Non è con una battuta facile che si risolvono i problemi dell’Italia. Anzi, i problemi dell’Italia sono quelli che io ho combattuto per <hi rend="#b">25 anni</hi>: mafia, criminalità, malaffare, corruzione, con i risultati che sono sotto gli occhi di tutti. Quando Renzi avrà fatto un decimo di quel che ho fatto io per il mio Paese ne riparliamo”.</p>
    <p>Il giudice di Aosta poi prosegue. “Dice che vuole conquistare voti a <hi rend="#b">destra</hi> per vincere? – aggiunge Ingroia – Io credo che bisogna conquistare voti sulla base delle tue idee e non scopiazzando quelle dell’avversario, soprattutto su temi dirimenti come il <hi rend="#b">lavoro</hi>. La sinistra può vincere solo conquistando i delusi della sinistra che non vanno più a votare, non lavorando per sostituire la propria <hi rend="#b">demagogia</hi> e il proprio populismo a quello di Berlusconi. In quel caso non vince la sinistra, ma continua a vincere la<hi rend="#b"> destra travestita</hi> da sinistra, e Renzi – conclude – è il perfetto <hi rend="#b">trasformista</hi> del ventunesimo secolo, un uomo di destra travestito da sinistra”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>