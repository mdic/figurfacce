<doc sitename="Il Fatto Quotidiano" title="Elezioni 2013, Sansonetti su Libero: &quot;Pace tra Pd e Pdl e Berlusconi al Quirinale&quot; - Il Fatto Quotidiano" author="RQuotidiano" date="2013-02-27" url="http://www.ilfattoquotidiano.it/2013/02/27/elezioni-sansonetti-su-libero-soluzione-pace-pd-pdl-e-berlusconi-al-colle/514774/" hostname="ilfattoquotidiano.it" description="Pacificazione tra Pd e Pdl, accordo dei democratici con il partito dei Cosentino, degli Arena, degli Scilipoti, cancellare il berlusconismo attraverso l’eliminazione dell’antiberlusconismo. E su tutto: Berlusconi al Quirinale. Lo scrive Libero e questo non è sorprendente. Più sorprendente è che a firmare l’intervento non siano Maurizio Belpietro, Mario Giordano o Filippo Facci, ma Piero …" categories="Elezioni 2013" tags="Beppe Grillo;Elezioni Politiche 2013;PD;PDL;Pier Luigi Bersani;Piero Sansonetti;Presidente della Repubblica;Quirinale;Rifondazione Comunista;Silvio Berlusconi" fingerprint="28a8426511dea36d">
  <main>
    <head rend="h1">Elezioni 2013, Sansonetti su Libero: “Pace tra Pd e Pdl e Berlusconi al Quirinale”</head>
    <graphic src="https://st.ilfattoquotidiano.it/wp-content/uploads/2013/02/sansonetti-interna-nuova.jpg" alt="Piero Sansonetti"/>
    <p>Pacificazione tra <hi rend="#b">Pd</hi> e <hi rend="#b">Pdl</hi>, accordo dei democratici con il partito dei <hi rend="#b">Cosentino</hi>, degli <hi rend="#b">Arena</hi>, degli <hi rend="#b">Scilipoti</hi>, cancellare il berlusconismo attraverso l’eliminazione dell’antiberlusconismo. E su tutto: <hi rend="#b">Berlusconi</hi> al <hi rend="#b">Quirinale</hi>. Lo scrive <hi rend="#i">Libero</hi> e questo non è sorprendente. Più sorprendente è che a firmare l’intervento non siano Maurizio Belpietro, Mario Giordano o Filippo Facci, ma <hi rend="#b">Piero Sansonetti</hi>. Sansonetti è ricordato da tutti come direttore di <hi rend="#i">Liberazione</hi>, quotidiano del <hi rend="#b">Partito della Rifondazione Comunista</hi>, per oltre 4 anni. Aveva cominciato all’Unità negli anni Settanta (dov’è stato anche condirettore) e dal 2008 guida <hi rend="#i">Calabria Ora</hi>. </p>
    <p>Cosa scrive, dunque, Sansonetti su <hi rend="#i">Libero</hi>? “Se non si trova un modo per fare un governo si torna a votare. Se si torna a votare vince <hi rend="#b">Grillo</hi>. Nessuno vuole che vinca Grillo (nemmeno Grillo) e quindi non si torna a votare. Se non si fa in fretta un governo, i mercati travolgono tutti. Non conviene. E poi lo spread, che un anno e mezzo fa ha spinto <hi rend="#b">Monti</hi> a Palazzo Chigi, anche stavolta sarà spietato, e siccome ormai tutti abbiamo una paura blu dello spread, dovremo obbedirgli”.</p>
    <p>Dove sta la soluzione? “Come si fa a fare una maggioranza che serva a mettere in piedi un governo? C’è una sola via: alleanza tra i due unici partiti solidi di questo Parlamento, e cioè il Pd e il Pdl con eventuali “protesi”. La pacificazione è l’unico modo per uscire dal berlusconismo. Perché per uscire dal berlusconismo (creatura ovviamente di Berlusconi) bisogna anche uscire dall’antiberlusconismo (anche questa è una perversa creatura di Berlusconi). La <hi rend="#b">pacificazione</hi>, credetemi, ha un solo nome: <hi rend="#b">Berlusconi al Quirinale</hi>. Una soluzione di questo genere salderebbe l’alleanza, garantirebbe i mercati e le potenze straniere, sopirebbe i conflitti nel ceto politico, permetterebbe al Pd di governare con tranquillità il Paese da posizioni moderate e centriste”. La soluzione madre per tutto, insomma, è eleggere il Cavaliere come capo dello Stato. Tutto questo mentre la base del centrosinistra implora i propri rappresentanti di non dare altre opportunità ai berlusconiani.</p>
    <p>Il punto di partenza di Sansonetti è che “sul piano dei programmi politici le <hi rend="#b">differenze</hi> tra <hi rend="#b">Berlusconi</hi> e <hi rend="#b">Bersani</hi>” non sono “così grandi”. “Sono due partiti centristi – scrive l’ex direttore di <hi rend="#i">Liberazione</hi> – Il Pdl è più populista (e quindi paradossalmente talvolta è meno di destra del Pd), il Pd è più un partito moderato classico, che certamente sul piano delle cose da fare assomiglia più ai repubblicani americani che non a <hi rend="#b">Obama</hi>“. Nel senso che il presidente degli Stati Uniti ha proposto “l’aumento del 20% per i salari minimi, ha proposto la sanatoria per 15 milioni di immigrati irregolari, ha proposto i matrimoni gay: il Pd oserebbe mai proporre qualcosa del genere?”.</p>
    <p>Quindi bisogna superare due ostacoli, ammette Sansonetti. Il primo: un’alleanza Pd-Pdl comporterebbe un aumento dei voti del <hi rend="#b">Movimento Cinque Stelle</hi>. Ma in caso di un’alleanza stabile, che duri 5 anni, si risponde l’ex direttore di <hi rend="#i">Liberazione</hi>, il problema Grillo “sarebbe spostato in avanti di cinque anni”. L’altro ostacolo è la “spartizione delle cariche, che pone sia questioni di equilibri simbolici sia di potere”. La soluzione è appunto la pacificazione. “L’unico modo per uscire dal berlusconismo – secondo Sansonetti – Perché per uscire dal berlusconismo (creatura ovviamente di Berlusconi) bisogna anche uscire dall’antiberlusconismo (anche questa è una perversa creatura di Berlusconi). La pacificazione, credetemi, ha un solo nome: Berlusconi al Quirinale”. Conclusione alla quale non era arrivato nessuno, nemmeno il più berlusconiano dei berlusconiani. <hi rend="#b">Vittorio Feltri</hi> ridacchiava divertito mesi fa alla sola idea di Berlusconi presidente: “Vi immaginate le escort che vanno al Colle?”.</p>
    <p>Ma per Sansonetti è l’unica via anche se alla fine confessa: “Personalmente sono terrorizzato da questa prospettiva, perché sono uno di sinistra: mi piace Obama, mi piace Landini. Sono molto preoccupato, e deluso, per il fatto che le tre destre (Monti, Berlusconi e Bersani) abbiano vinto le elezioni e la quarta destra (GRillo) abbia monopolizzato l’opposizione e che di sinistra in Parlamento non ci sia più traccia alcuna. Ma non è che se uno è deluso può reagire ignorando la realtà”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>