<doc sitename="Il Fatto Quotidiano" title="Pontecagnano, Sica va al ballottaggio. E' l'uomo &quot;che teneva Berlusconi per le palle&quot; - Il Fatto Quotidiano" author="Vincenzo Iurillo" date="2013-05-28" url="http://www.ilfattoquotidiano.it/2013/05/28/comunali-a-pontecagnano/609001/" hostname="ilfattoquotidiano.it" description="C’è chi la ritiene una mezza vittoria, dopo vicissitudini politiche e giudiziarie che avrebbero stroncato un toro. Chi invece una mezza sconfitta, perché qualcuno si era lasciato andare a pronostici entusiastici: “Vinceremo al primo turno” trapelava dallo staff. In effetti è mancato poco: Ernesto Sica, sindaco uscente e ricandidato di Pontecagnano, 25mila abitanti sparpagliati in …" categories="Elezioni Amministrative 2013" tags="Antonio Bassolino;Arcangelo Martino;Ciriaco De Mita;Nicola Cosentino;Noemi Letizia;P3;Salerno;Silvio Berlusconi;Stefano Caldoro" fingerprint="fda04e286ecb033d">
  <main>
    <head rend="h1">Pontecagnano, Sica va al ballottaggio. E’ l’uomo “che teneva Berlusconi per le palle”</head>
    <graphic src="https://st.ilfattoquotidiano.it/wp-content/uploads/2013/05/ernesto-sica-interna-nuova.jpg"/>
    <p>C’è chi la ritiene una mezza vittoria, dopo vicissitudini politiche e giudiziarie che avrebbero stroncato un toro. Chi invece una mezza sconfitta, perché qualcuno si era lasciato andare a pronostici entusiastici: “Vinceremo al primo turno” trapelava dallo staff. In effetti è mancato poco: <hi rend="#b">Ernesto Sica</hi>, sindaco uscente e ricandidato di <hi rend="#b">Pontecagnano</hi>, 25mila abitanti sparpagliati in un paesone di mare appena esci da Salerno in direzione Cilento, va al <hi rend="#b">ballottaggio</hi> in testa dopo essersi arrampicato sino al 49%. Le sue liste hanno superato il 50%. Qualcosa si è perso per strada per l’uomo che disse ad <hi rend="#b">Arcangelo Martino</hi>: “Tengo <hi rend="#b">Berlusconi</hi> per le palle”. Nero su bianco in un verbale dell’inchiesta sulle trame della <hi rend="#b">P3</hi>.</p>
    <p>Martino – un vecchio ex assessore di Napoli, la persona che fece conoscere a Berlusconi il papà di<hi rend="#b"> Noemi Letizia</hi> – disse così al procuratore aggiunto di Roma <hi rend="#b">Giancarlo Capaldo</hi>: “Lui (Sica, ndr) diceva di avere “Berlusconi per le palle (…) perché era stato protagonista di avere fatto cadere il governo <hi rend="#b">Prodi</hi>, attraverso la sua azione e attraverso un imprenditore di grande livello, un imprenditore che tratta l’attività dei centri commerciali e dei <hi rend="#b">supermercati</hi>. Il nome non l’ha mai fatto”. Insomma, Sica rivelava di aver contribuito alla <hi rend="#b">compravendita</hi> di senatori. Millantava? Probabilmente sì. O forse no, perché Martino faceva riferimento ai convulsi mesi che precedettero le elezioni regionali del marzo 2010, quando l’allora deputato e sottosegretario azzurro <hi rend="#b">Nicola Cosentino</hi> vide frenare la sua candidatura a governatore della Campania da un’ordinanza di custodia cautelare per camorra firmata dal Gip di Napoli Raffaele Piccirillo, e Sica provò a giocare la partita della vita: prendere il posto di Cosentino nelle gerarchie Pdl e diventare presidente della Regione.</p>
    <p>Con una manovra a tenaglia: elaborare insieme a Cosentino e a pezzi della P3 un dossier diffamatorio su <hi rend="#b">Stefano Caldoro</hi>, la persona designata da B. per le elezioni campane. Per provare a rimettere in pista Cosentino se la Cassazione ne avesse annullato l’arresto. Oppure per convincere B. a riporre i nomi di Cosentino e Caldoro in un cassetto e candidare lui, Sica, ricompensandolo per i servigi resi. Sica era arrivato a B. attraverso comuni amici nel giro delle feste in <hi rend="#b">Sardegna</hi> e diceva di averne conquistato la stima e le confidenze.</p>
    <p>A quelle feste Sica aveva partecipato quando era ancora un giovane e rampante politico del centrosinistra. Il pupillo di <hi rend="#b">Ciriaco De Mita</hi>, scrivevano i giornali dell’epoca. Consigliere regionale, organizzatore a Pontecagnano di spettacolari kermesse della Margherita, componente della maggioranza di <hi rend="#b">Antonio Bassolino</hi>. Il ritorno a destra avvenne più o meno con la nascita del Pd. Fu un buon alibi per tanti ‘moderati’. Sica sapeva – e sa ancora – qualcosa che può mettere in imbarazzo Berlusconi? Al punto – come si estrapola dagli interrogatori di Martino – di potergli imporre qualcosa? Una cosa è certa: tramontato il sogno di diventare <hi rend="#b">Governatore</hi>, Sica divenne a sorpresa assessore regionale della giunta Caldoro. Su ‘indicazione’ del Cavaliere, come pubblicarono senza ricevere smentite tutti i quotidiani napoletani e salernitani. Con una delega leggera, all’Avvocatura, perché Caldoro non pareva particolarmente contento di aver dovuto inserire quel nome.</p>
    <p>Il resto è storia. Il Governatore in carica Caldoro che apprende dalle carte dell’inchiesta P3 di avere nominato assessore uno che voleva rovinarlo, e gli dà 24 ore di tempo per dimettersi. Sica che in poche settimane perde <hi rend="#b">assessorato</hi> e presidenza dell’aeroporto di Salerno, e si rintana nella sua Pontecagnano a fare il sindaco a tempo pieno. Caldoro che si costituisce parte civile nel processo per <hi rend="#b">diffamazione</hi> e violenza privata che vede Sica imputato a Roma con Cosentino. Eppoi un fascicolo aperto a Napoli dal pm <hi rend="#b">Alessandro Milita</hi> che indaga il primo cittadino di Pontecagnano e l’ex sottosegretario per estorsione ai danni di Berlusconi e minaccia a corpo dello Stato.</p>
    <p>A Pontecagnano queste storie non hanno intaccato il rapporto di fiducia tra Sica e il suo <hi rend="#b">elettorato</hi>: rispetto a cinque anni fa ha perso solo il 5% . Probabilmente avrebbe vinto subito se il Pdl gli avesse concesso il simbolo, senza costringerlo a inventarsene uno ‘pezzotto’ con il logo ‘Azzurri per Pontecagnano’. Pare che sia stato Caldoro a mettersi di traverso e a impedire l’inserimento del Pdl nella coalizione del sindaco uscente. Gli ha persino candidato una esponente del minipartito federato nel Pdl di cui è presidente nazionale, il Nuovo Psi, <hi rend="#b">Lucia Zoccoli</hi>, che ha sfiorato il 3%. Voti preziosi per impedire a Sica di vincere al primo turno. E al ballottaggio tutto può succedere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>