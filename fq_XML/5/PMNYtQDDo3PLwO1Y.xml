<doc sitename="Il Fatto Quotidiano" title="Sequestro Spinelli, pm Milano chiedono giudizio immediato per 4 indagati - Il Fatto Quotidiano" author="RQuotidiano" date="2013-01-29" url="http://www.ilfattoquotidiano.it/2013/01/29/sequestro-spinelli-pm-milano-chiedono-giudizio-immediato-per-4-indagati/483256/" hostname="ilfattoquotidiano.it" description="La procura di Milano ha chiesto il giudizio immediato per Francesco Leone e tre albanesi accusati del sequestro lampo di Giuseppe Spinelli, il ragioniere di Silvio Berlusconi. Spinelli e moglie tra il 15 e il 16 ottobre scorsi rimasero per circa 11 ore nelle mani dei rapitori, arrestati il 19 novembre, e vennero liberati senza …" categories="Giustizia" tags="Caso Ruby;Lodo Mondadori;Olgettine;Processo Ruby;Ruby;Sequestro Spinelli;Silvio Berlusconi" fingerprint="a3a94265f74be16e">
  <main>
    <head rend="h1">Sequestro Spinelli, pm Milano chiedono giudizio immediato per 4 indagati</head>
    <graphic src="https://st.ilfattoquotidiano.it/wp-content/uploads/2012/12/spinelli2_nuova-interna.jpg"/>
    <p>La<hi rend="#b"> procura di Milano</hi> ha chiesto il giudizio immediato per Francesco Leone e tre albanesi accusati del sequestro lampo di <hi rend="#b">Giuseppe Spinelli</hi>, il ragioniere di <hi rend="#b">Silvio Berlusconi</hi>. Spinelli e moglie tra il 15 e il 16 ottobre scorsi rimasero per circa 11 ore nelle mani dei rapitori, arrestati il 19 novembre, e vennero liberati senza riscatto. </p>
    <p>Il contabile del Cavaliere, tra l’altro ufficiale pagatore delle <hi rend="#b">Olgettine d</hi>el caso <hi rend="#b">Ruby,</hi> fu sequestrato la notte tra il 15 e il 16 ottobre scorso. <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">Un sequestro lampo a scopo estorsivo, con l’offerta da parte dei malviventi di documenti utili ad alleggerire la posizione di Silvio Berlusconi nel caso Lodo-Mondadori.</ref> La Procura di Milano, in un primo momento e visto il ritardo con cui agli inquirenti era stata data la notizia, aveva ipotizzato il pagamento di un riscatto pari ad almeno otto milioni di euro. Ma di questi soldi, e nonostante gli strani movimenti dei protagonisti di quella notte documentati dalle celle telefoniche, non si è trovata traccia. Il ragioniere era aggredito, in casa sua, e minacciato per tutta la notte insieme alla moglie con una pistola, da un gruppo di persone che aveva fatto arrivare all’ex premier – tramite, appunto, il suo cassiere – 35 milioni di euro. Tanti soldi “in cambio di documentazione utile all’ex presidente del Consiglio nel processo sul <hi rend="#b">Lodo Mondadori</hi>, in grado di ribaltare la sentenza civile d’Appello”.</p>
    <p>La banda era composta da sei persone arrestate il 19 novembre scorso dagli uomini della Polizia. La mente del sequestro è un pregiudicato di Bari, <hi rend="#b">Francesco Leone</hi>, 51 anni. In manette finirono anche <hi rend="#b">Pierluigi Tranquilli,</hi> 34 anni, incensurato, arrestato dalla Mobile di Roma, fermato a un casello autostradale mentre era diretto in Toscana e <hi rend="#b">Alessio Maier</hi>, classe 1966, nato a Como e residente a Malnate (Va), con precedenti. Poi tre cittadini albanesi, tutti con precedenti penali: Ilirjan e Laurenc Tanko, Marjus Anuta. La richiesta di giudizio immediato è stata inoltrata dal procuratore aggiunto<hi rend="#b"> Ilda Boccassini</hi> e dal pm <hi rend="#b">Paolo Storari</hi>, titolari dell’indagine, al gip Paolo Di Lorenzo. Per <hi rend="#b">Pierluigi Tranquilli</hi> e <hi rend="#b">Alessandro Maier, </hi> ora rimessi in libertà, dovrebbe essere chiesta l’<hi rend="#b">archiviazione</hi>. Per gli altri quattro si profila il processo. </p>
    <p><ref target="http://www.ilfattoquotidiano.it/2012/11/22/sequestro-spinelli/422360/">Dopo i primi giorni di indagine gli investigatori avevano individuato alcuni punti oscuri</ref>: dagli spostamenti del capobanda, alle cassette di sicurezza trovate vuote. Sul caso è stata aperta anche </p>
    <p><ref target="http://www.ilfattoquotidiano.it/2012/11/29/sequestro-spinelli-aisi-avvia-indagine-interna-su-ruolo-scorta-berlusconi/430854/">una indagine amministrativa dell’Aisi sul ruolo della scorta</ref>del Cavaliere. Dopo il sequestro Spinelli fu “protetto” e ospitato in una delle residenze del leader del Pdl.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>