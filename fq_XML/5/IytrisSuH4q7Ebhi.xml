<doc sitename="Il Fatto Quotidiano" title="Intercettazioni, quando la politica vuole il bavaglio. Dai 'furbetti' alla Trattativa - Il Fatto Quotidiano" author="Giovanna Trinchella" date="2012-08-17" url="http://www.ilfattoquotidiano.it/2012/08/17/intercettazioni-da-antonveneta-alla-trattativa-voglia-della-politica-di-mettere/327662/" hostname="ilfattoquotidiano.it" description="Da Antonveneta ai dossier illeciti Telecom, da Vallettopoli all’inchiesta sulla P4, dall’archivio Genchi alla Trattativa. L’esigenza di mettere mano alle intercettazioni manifestata da Monti in seguito al “caso Napolitano” è solo l’ultima puntata. Da anni, ogni volta che la politica entra nelle inchieste – con la pubblicazione delle relative intercettazioni che, se non penalmente rilevanti, …" categories="Mafie" tags="Agcom;Antonio Fazio;Antonveneta;Ddl Intercettazioni;Giorgio Napolitano;Libertà di Stampa;Silvio Berlusconi;Stefano Ricucci;Trattativa Stato-Mafia;Vallettopoli" fingerprint="efa765f469a95721">
  <main>
    <head rend="h1">Intercettazioni, quando la politica vuole il bavaglio. Dai ‘furbetti’ alla Trattativa</head>
    <graphic src="https://st.ilfattoquotidiano.it/wp-content/uploads/2012/07/napolitano_interna-nuova.jpg"/>
    <p>Da <hi rend="#b">Antonveneta</hi> ai dossier illeciti<hi rend="#b"> Telecom</hi>, da <hi rend="#b">Vallettopoli</hi> all’inchiesta sulla <hi rend="#b">P4,</hi> dall’<hi rend="#b">archivio Genchi</hi> alla <hi rend="#b">Trattativa</hi>. <ref target="http://www.ilfattoquotidiano.it/2012/08/17/monti-italia-ridotta-in-stato-di-guerra-da-evasione-su-intercettazioni-fermeremo/327551/">L’esigenza di mettere mano alle intercettazioni manifestata da Monti in seguito al “caso Napolitano” è solo l’ultima puntata</ref>. Da anni, ogni volta che la politica entra nelle inchieste – con la pubblicazione delle relative intercettazioni che, se non penalmente rilevanti, sono comunque di interesse pubblico – la legge per regolamentarle diventa l’argomento preferito dei parlamentari. Pronti a sottrarre uno strumento di indagine agli inquirenti e a mettere il bavaglio ai giornalisti. E non c’è crisi finanziaria che tenga.</p>
    <p>Era l’estate dei furbetti del quartierino, quella del <hi rend="#b">2005</hi>, quando il dibattito politico si infuocò per le <hi rend="#b">intercettazioni</hi> pubblicate – compresi gli sms personali della signora <hi rend="#b">Anna Falchi</hi> al promesso sposo <hi rend="#b">Stefano Ricucci</hi> – tra banchieri, politici e imprenditori, soprattutto immobiliaristi. Il risiko bancario in fermento, con i casi Antonveneta e Bnl-Unipol, fecero scoprire all’Italia un governatore della Banca d’Italia – <hi rend="#b">Antonio Fazio</hi> – e un banchiere – <hi rend="#b">Giampiero Fiorani</hi> – complici. Così tanto che quando l’allora numero uno di Palazzo Koch informò l’amico di aver firmato il via libera all’offerta pubblica d’acquisto a favore dell’allora Banca Popolare di Lodi che estrometteva gli olandesi di Abn Amro, il secondo disse al primo: “Ti bacerei in fronte”. Tutto intorno una pletora di parlamentari che brigavano oppure facevano il tifo. </p>
    <p>Ebbene, il 2 agosto 2005 ben nove <hi rend="#b">proposte di legge</hi> vengono presentate in Parlamento. C’è quella, a prima firma di <hi rend="#b">Antonino Caruso</hi> dell’allora <hi rend="#b">Alleanza Nazionale</hi>, che prevede addirittura che solo in casi particolarmente gravi o urgenti le autorizzazioni alle intercettazioni possano essere concesse dal presidente della corte d’Assise e dal gip. C’è la proposta di legge firmata da<hi rend="#b"> Luigi Zanda</hi> (Dl) e <hi rend="#b">Guido Calvi</hi> (Ds) che invoca una specifica udienza, distinta da quella preliminare. Naturalmente c’è chi propone una commissione d’inchiesta, come<hi rend="#b"> Osvaldo Napoli</hi> oggi Pdl, oppure l’obbligo di un’informativa del governo ogni sei mesi in materia di intercettazioni di <hi rend="#b">Francesco Cossiga.</hi> Enrico Nan, Forza Italia all’epoca, vorrebbe che i pm ogni anno fornissero al ministero della Giustizia l’elenco delle persone controllate tramite le intercettazioni. Sono giorni difficili in cui, per esempio, lo staff di <hi rend="#b">Romano Prodi, </hi>candidato premier, deve smentire colloqui con Ricucci. E’ il periodo in cui circolano i nomi dell’allora segretario Ds <hi rend="#b">Piero Fassino</hi> che, captato al telefono con il numero uno di Unipol Giovanni Consorte, dice: “Abbiamo una banca?”. Frase poi pubblicata da <hi rend="#i">Il Giornale</hi> (dicembre 2005) quando ancora non era stata depositata. Negli stessi mesi circolano i nomi di Massimo D’Alema e Nicola Latorre tra i parlamentari della Repubblica intercettati. Così <hi rend="#b">Silvio Berlusconi</hi> annuncia un disegno di legge bollando come “scandalosa” la diffusione delle conversazioni. <ref target="http://www.ilfattoquotidiano.it/2012/02/07/intercettazione-fassino-consorte-berlusconi-ascoltata-ricorderei/189536/">Che lui per primo – secondo i pm e le testimonianze – aveva contribuito a diffondere: Berlusconi è infatti sotto processo per aver fornito il nastro Fassino-Consorte al giornale della sua famiglia</ref>.</p>
    <p>Le preoccupazioni della politica sono così forti che il presidente del Tribunale di Milano, <hi rend="#b">Vittorio Cardaci</hi>, deve rispondere via fax a una richiesta di chiarimenti arrivata dal presidente della Camera, <hi rend="#b">Pier Ferdinando Casini</hi>. Il 7 settembre le proposte di legge sono già al vaglio della commissione Giustizia tra le proteste di magistrati e giornalisti. </p>
    <p>Un anno dopo scoppia il caso dei dossier illeciti “fabbricati” per <hi rend="#b">Telecom</hi> e <hi rend="#b">Pirelli</hi> da investigatori privati con i soldi delle due società e attraverso il capo della security Telecom <hi rend="#b">Giuliano Tavaroli, </hi>ex sottufficiale dell’Arma dalla carriera fulminante sotto l’egida di <hi rend="#b">Marco Tronchetti Provera</hi>. Nei fascicoli di Tavaroli&amp;Co. ci sono tutti: calciatori, politici, imprenditori, giornalisti. Le informazioni, raccolte da fonti aperte ma anche catturate da archivi come l’anagrafe tributaria o il casellario giudiziario, finiscono tutti in file a disposizione di Tavaroli. Incursioni nella vita privata e non solo anche di concorrenti con veri e propri attacchi informatici portati a segno dalla squadretta informatica del gruppo “Tiger Team”. Si parla erroneamente anche di intercettazioni abusive. E proprio questo equivoco, smentito invano a più riprese dalla <hi rend="#b">Procura di Milano</hi>, porta alla legge, da alcuni considerata un <hi rend="#b">mostro giuridico</hi>, che prevede la distruzione del materiale – informazioni e altro – raccolto illecitamente.</p>
    <p>Insomma, tutto il Parlamento, spaventato dalla possibilità di essere stato ascoltato illecitamente da un grande orecchio, vota una <hi rend="#b">legge</hi> poi finita davanti alla Corte Costituzione e parzialmente dichiarata <hi rend="#b">illegittima.</hi> Anche per questo scandalo si moltiplicano le proposte di legge e la richiesta di commissioni di inchiesta come quella invocata dai senatori dell’Ulivo guidati dal giornalista <hi rend="#b">Antonio Polito</hi>. E’ il 7 giugno 2006. Pochi giorni dopo si aggiungono le adesioni di Forza Italia, An, Rifondazione, Udc, Comunisti italiani, Autonomie, Dc, Movimento per le autonomie e Gruppo misto. Mai argomento era stato così condiviso da destra a sinistra.</p>
    <p>Ad arroventare il clima arriva un’altra inchiesta milanese, quella sul sequestro dell’imam egiziano a Milano <hi rend="#b">Abu Omar</hi>. In carcere finiscono i vertici del Sismi e sotto inchiesta lo stesso numero uno <hi rend="#b">Niccolò Pollari</hi>. Molte le intercettazioni che riguardavano gli 007 italiani. Motivo per cui la politica non può fare a meno di intervenire nuovamente. Poco dopo arriva il caso <hi rend="#b">Vallettopoli</hi> e nel mirino finisce la Procura di Potenza. Prostituzione e showgirl, droga e agenti di vip, e poi fotografi e tutto mondo della televisione italiana – sottobosco compreso – viene alla luce nelle conversazioni di indagati e non. Nel frullatore finisce anche il portavoce di Prodi, <hi rend="#b">Silvio Sircana</hi>, fotografato mentre chiedeva una informazione per strada a un trans. </p>
    <p>Dopo la chiusura dell’inchiesta <hi rend="#b">Antonveneta</hi> e con il deposito da parte del gip di Milano <hi rend="#b">Clementina Forleo</hi> delle intercettazioni che coinvolgevano ben 73 parlamentari, nell’estate del 2007 le polemiche e la tentazione del bavaglio ritornano prepotenti. Viene approvato alla Camera, il 17 aprile, il <hi rend="#b">ddl Mastella</hi> che vieta la pubblicazione delle conversazioni fino alla chiusura delle indagini con una pena dai 6 mesi e fino a 3 anni e il procuratore che diventa responsabile dell’archivio (il provvedimento non diventerà legge perché il governo cadrà prima di completare l’iter). Sulla questione intercettazioni viene investita nuovamente la <hi rend="#b">Corte Costituzionale</hi> che il 27 ottobre 2007 boccia invece parte della <hi rend="#b">legge Boato</hi> (2003) e l’ipotesi di distruzione delle intercettazioni dei parlamentari. A dicembre le intercettazioni dello scandalo sono quelle della Procura di Napoli. Emergono le telefonate Berlusconi-Saccà, con il premier che finisce indagato (e poi archiviato) per corruzione per <hi rend="#b">raccomandazioni di attrici</hi> nelle fiction della Rai.</p>
    <p>Tra il 2008 e il 2009 <ref target="http://www.ilfattoquotidiano.it/2012/01/21/magistris-genchi-rinviati-giudizio-abuso-dufficio/185516/">l’archivio “Genchi”, il megacontenitore di tabulati telefonici raccolti da Giocchino Genchi durante l’attività di consulente svolta in diverse inchieste giudiziarie tra cui “Why not”</ref>, torna a far dibattere la politica sul tema delle intercettazioni; tra politici ed ex ministri, uno dei quali l’ex Guardasigilli Clemente Mastella, nessuno sembra essere sfuggito. Si parla di nuovo di un disegno di legge. Per difendere lo </p>
    <p><hi rend="#b">strumento investigativo</hi>e la</p>
    <p><hi rend="#b">libertà di stampa</hi>si mettono sulla bilancia le inchieste di terrorismo interno e internazionale, indagini sulla sanità e anche Tangentopoli come fa Antonio Di Pietro. La legge Boato finisce nuovamente davanti alla Corte Costituzionale, questa volta l’inchiesta è romana e vede coinvolto l’ex ministro</p>
    <p><hi rend="#b">Alfonso Pecoraro Scanio</hi>.</p>
    <p>Seguono l’<hi rend="#b">inchiesta di Bari</hi> sulle <hi rend="#b">escort</hi> “fornite” al premier dall’imprenditore <hi rend="#b">Giampaolo Tarantini</hi> (e vengono pubblicata le registrazioni della escort <hi rend="#b">Patrizia D’Addario c</hi>he aveva “registrato” il premier dopo una notte a Palazzo Grazioli), quella sulla cricca e gli <hi rend="#b">appalti del G8,</hi><ref target="http://www.ilfattoquotidiano.it/2010/06/24/innocenzi-si-dimette-dallagcom-berlusconi-gli-chiese-di-aprire-il-fuoco-su-annozero/30387/"> c’è poi lo scandalo Agcom con le pressioni del premier per “chiudere” la trasmissione di Michele Santoro “Annozero”</ref>. Mentre prosegue il cammino del ddl – che prevedeva tra l’altro limiti di tempo, il divieto di pubblicazione con il carcere per i giornalisti, modifiche alla competenza – il 25 marzo del 2010 arriva lo stop della Consulta alle</p>
    <p><hi rend="#b">intercettazioni casuali</hi>dei parlamentari. Ma è il 2010 l’anno delle tantissime manifestazioni di piazza contro il bavaglio, dei cittadini che protestano, dei quotidiani che difendono anche con una prima pagina bianca il diritto a informare e sulle intercettazioni che il rapporto tra Gianfranco Fini, presidente della Camera, e Silvio Berlusconi, premier, comincia a scalfirsi. Dopo lunghe trattative, il Pdl approva in commissione alla Camera gli emendamenti proposti dalla presidente Giulia Bongiorno, finiana. Il Cavaliere mastica amaro e dice che la legge da lui fortemente voluta è stata ”massacrata”.</p>
    <p>E’ l’estate dell’anno scorso quando l’inchiesta sulla P4, come un riflesso pavloviano, impone alla politica – che nel frattempo ha approvato al Senato il ddl senza riuscire a farlo arrivare alla Camera – di ritornare sull’argomento. Poi arriva il caso Ruby (autunno 2011) e la scoperta delle “cene eleganti” ad Arcore e le intercettazioni, tra cui quelle in cui per caso viene intercettato anche Berlusconi, fanno esplodere una nuova violentissima polemica. <ref target="http://www.ilfattoquotidiano.it/2012/07/30/trattativa-napolitano-deposita-ricorso-sul-conflitto-di-attribuzione/310490/">Ma è con il deposito da parte del presidente della Repubblica Giorgio Napolitano di un ricorso alla Corte Costituzionale, il 30 luglio scorso, che la questione sembra esplodere definitivamente</ref>. La Procura di Palermo ha chiuso le indagini sulla trattativa e tra le telefonate intercettate ci sono anche quelle in cui l’ex presidente del Senato, </p>
    <p><hi rend="#b">Nicola Mancino</hi>, si rivolge al Quirinale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>