<doc sitename="Il Fatto Quotidiano" title="Elezioni, il ‘promessa day’ di Berlusconi: ‘Restituiremo soldi di Imu su prima casa’ - Il Fatto Quotidiano" author="RQuotidiano" date="2013-02-03" url="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/" hostname="ilfattoquotidiano.it" description="“Se vinciamo, nel primo consiglio dei ministri restituiremo agli italiani i soldi dell’Imu sulla prima casa”. Eccola la cosiddetta “proposta choc” di Silvio Berlusconi per rastrellare gli ultimi voti possibili in vista del foto del 24-25 febbraio. E il ministro dell’Economia che invierà ai contribuenti la lettera con il lieto annuncio sarà proprio lui, Silvio …" categories="Elezioni 2013" tags="Fisco;Imu;Irap;PDL;Rimborso Imu;Silvio Berlusconi" fingerprint="e98a2239eb02b02d">
  <main>
    <head rend="h1">Elezioni, il ‘promessa day’ di Berlusconi: ‘Restituiremo soldi di Imu su prima casa’</head>
    <graphic src="https://st.ilfattoquotidiano.it/wp-content/uploads/2013/02/silvio-berlusconi-2-interna-nuova.jpg" alt="Silvio Berlusconi"/>
    <p>“Se vinciamo, nel primo consiglio dei ministri restituiremo agli italiani i soldi dell’<hi rend="#b">Imu </hi>sulla prima casa”. Eccola la cosiddetta “proposta choc” di <hi rend="#b">Silvio Berlusconi</hi> per rastrellare gli ultimi voti possibili in vista del foto del 24-25 febbraio. E il ministro dell’Economia che invierà ai contribuenti la lettera con il lieto annuncio sarà proprio lui, Silvio Berlusconi. </p>
    <p>L’annunciato “promessa day” comincia – in modo non molto originale – con una serie di considerazioni sul “doloroso” distacco tra politica e cittadini e sul fatto che molti politici, “non solo a sinistra”, antepongono i propri interessi a quelli dei cittadini. Berlusconi interviene in una conferenza stampa – “rinforzata” dalla presenza di militanti e bandiere – in una sala della vecchia Fiera di Milano.</p>
    <p>“Via l’Imu sulla prima casa, eliminazione dell’<hi rend="#b">Irap</hi> per cinque anni, nessun aumento <hi rend="#b">Iva</hi> e nessuna <hi rend="#b">patrimoniale</hi>“, snocciola l’uomo che ha governato otto anni sugli ultimi dieci. L’Imu sulla prima casa – approvata peraltro anche con i voti del <hi rend="#b">Pdl</hi> – “è stato l’atto” del governo Monti, “che ha dato il via alla crisi”, ha continuato Berlusconi, e ha indotto “ansia” nelle famiglie italiane, inducendo uno stato psicologico “che è il primo fattore di crisi”. Quindi “cancelleremo l’Imu nel primo consiglio dei ministri dopo la vittoria”. </p>
    <p>E’ a questo punto che arriva il colpo di teatro, che nei piani di Berlusconi dovrebbe ribaltare le sorti di una campagna elettorale avviata alla sconfitta e richiamare a lui gli elettori di centrodestra delusi per l’ennesima volta dai risultati dei suoi governi e dagli scandali che hanno coinvolto il cavaliere e il Pdl. L’atto che consente “un nuovo inizio” è la restituzione a tutti i contribuenti dell’Imu sulla prima casa pagata nel 2012. Un provvedimento che secondo il Cavaliere può essere deliberato, in caso di vittoria del centrodestra, “nel primo consiglio dei ministri” e realizzata “entro un mese” . Una famiglia “che ha pagato 1.200 euro, riavrà 1.200 euro”, ha sintetizzato Berlusconi. La restituzione dovrebbe avvenire “con un rimborso sul conto corrente oppure, specie per i pensionati, in contanti agli sportelli delle Poste”.</p>
    <p>L’operazione, secondo Berlusconi, vale “4 miliardi”, poca cosa rispetto agli “800 miliardi” complessivi che costa la macchina dello Stato. Ma gli unici tagli che l’ex premier annuncia sono i “costi della politica”, che saranno ridotti tra l’altro “dimezzando il numero di parlamentari” e “abolendo del tutto il finanziamento pubblico dei partiti”. Ma la copertura finanziaria della promessa sull’Imu sarà garantito dall'”accordo con la Svizzera sulla tassazione dei capitali italiani esportati”. E la “cancellazione definitiva dell’Imu” sarà coperta da un “aumento delle accise su giochi e tabacchi”.</p>
    <p>Citazione finale: “Anche un imbecille è in grado di introdurre nuove tasse, ma non di ridurre le spese”.</p>
    <p>Sono presenti all’evento il segretraio del Pdl <hi rend="#b">Angelino Alfano</hi>, gli ex ministri <hi rend="#b">Renato Brunetta</hi> e <hi rend="#b">Paolo Romani</hi>, <hi rend="#b">Daniela Santanchè</hi> e <hi rend="#b">Daniele Capezzone</hi>. Prima dell’inizio, sui due televisori di sala sono scorse le immagini della storia di Berlusconi, sia quella privata che quella pubblica con frammenti di interviste alla mamma Rosa e foto e immagini di lui bambino.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>