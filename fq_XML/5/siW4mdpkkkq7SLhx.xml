<doc sitename="Il Fatto Quotidiano" title="Torna Berlusconi, se ne va Stracquadanio: &quot;E' al tramonto, lascio il Pdl&quot; - Il Fatto Quotidiano" author="RQuotidiano" date="2012-07-14" url="http://www.ilfattoquotidiano.it/2012/07/14/torna-berlusconi-se-ne-va-stracquadanio-lascio-pdl-cavaliere-al-tramonto/293591/" hostname="ilfattoquotidiano.it" description="Silvio Berlusconi torna in campo ma il Pdl perde uno dei suoi volti più noti: Giorgio Stracquadanio, per tanti anni fedele custode dell’ortodossia arcoriana, annuncia che passerà al gruppo misto della Camera. “Ho perso la mia battaglia, non mi resta che trarne le conseguenze. Lascio il Pdl”, afferma Stacquadanio in un’intervista al Corriere della Sera. …" categories="Politica" tags="Giancarlo Galan;Giorgio Stracquadanio;PDL;Silvio Berlusconi" fingerprint="ea935068fc2e6331">
  <main>
    <head rend="h1">Torna Berlusconi, se ne va Stracquadanio: “E’ al tramonto, lascio il Pdl”</head>
    <p>L'ex fedelissimo annuncia il passaggio al gruppo misto della Camera: "La sua ricandidatura è la conferma che il partito non esiste". Il Cavaliere al Qn: "Torno per non buttare 18 anni di lavoro". Galan: "Via Tremonti e La Russa"</p>
    <graphic src="https://st.ilfattoquotidiano.it/wp-content/uploads/2012/07/stracquadanio_interna-nuova.jpg"/>
    <p><hi rend="#b">Silvio Berlusconi</hi> torna in campo ma il <hi rend="#b">Pdl</hi> perde uno dei suoi volti più noti: <hi rend="#b">Giorgio Stracquadanio</hi>, per tanti anni fedele custode dell’ortodossia arcoriana, annuncia che passerà al <hi rend="#b">gruppo misto</hi> della <hi rend="#b">Camera</hi>. “Ho perso la mia battaglia, non mi resta che trarne le conseguenze. Lascio il Pdl”, afferma Stacquadanio in un’intervista al <hi rend="#i">Corriere della Sera</hi>. “Berlusconi è al tramonto e la sua ricandidatura è la conferma che il Pdl non esiste”, continua. Il deputato dà sfogo a un malcontento covato per diversi mesi: “Mi sarei aspettato che il Cavaliere usasse la sua forza per dar vita a un progetto liberale, invece tutto resta in continuità con gli errori del passato”. Per questo, spiega il parlamentare, “ho scritto a Berlusconi e al capogruppo <hi rend="#b">Cicchitto</hi> e ho detto loro che me ne vado”.</p>
    <p>Il passaggio al gruppo misto è fissato per lunedì: “Mi metto a disposizione di un progetto liberista e libertario, che difenda il blocco sociale rimasto deluso dal Pdl”. Berlusconi e <hi rend="#b">Tremonti</hi>, aggiunge Stracquadanio, “sono entrambi corresponsabili della mancata rivoluzione liberale”, mentre il segretario <hi rend="#b">Alfano</hi> “è un bravo ragazzo, ma come avrebbe detto il Berlusconi di un tempo è uno che vive di politica, non per la politica. La sua biografia era il prodromo della sconfitta”. </p>
    <p><ref target="http://www.ilfattoquotidiano.it/2012/07/13/parla-berlusconi-in-platea-decine-di-anziani-portati-alla-convention-a-loro-insaputa/293210/">Berlusconi era atteso ieri a un congresso dei Cristiano-riformisti a Roma, con tanto di gruppi di ignari anziani convogliati in sala</ref>, per la sua prima apparizione pubblica dopo l’annuncio del “ritorno in campo”. Un’intervista al Cavaliere compare però oggi sul <hi rend="#i">Quotidiano nazionale</hi>: “Torno in pista per salvare il Pdl”, afferma. “Alle elezioni politiche del 2008 abbiamo preso il 38%. Se alle prossime dovessimo scendere per assurdo all’8%, che senso avrebbero avuto 18 anni di impegno politico?”. <ref target="http://www.ilfattoquotidiano.it/2012/07/13/sondaggio-leffetto-berlusconi-sullelettorato-di-centrodestra-e-pari-a-zero/292978/">Un sondaggio Ipr marketing-Repubblica.it reso noto ieri, però, indicava che l'”effetto Berlusconi” sulle sorti elettorali di un’ipotetica coalizione di centrodestra sarebbe pari a zero</ref>. </p>
    <p>Berlusconi spiega che avrebbe voluto dare l’annuncio della propria candidatura “più in là, magari all’inizio dell’autunno. Ma qui non si riesce a tenere niente di riservato”. All’intervista, realizzata per il nuovo libro di <hi rend="#b">Bruno Vespa</hi>, era presente anche Angelino Alfano, che in merito alla ridiscesa in campo del Cavaliere ha ribadito: “Il candidato è lui. Io resto solo il segretario del partito”.</p>
    <p>Sul nuovo corso del Pdl il dibattito è aperto: “Berlusconi ha fatto bene a <ref target="http://www.ilfattoquotidiano.it/2012/07/13/regione-lombardia-nicole-minetti-verso-le-dimissioni-da-consigliera/292617/">chiedere le dimissioni a Nicole Minetti</ref>, ma dovrebbe chiederle a molte più persone”, afferma su <hi rend="#i">Libero</hi> l’ex ministro ed ex governatore del Veneto <hi rend="#b">Giancarlo Galan</hi>. “Anzi, non dovrebbe chiederle, dovrebbe dimetterle direttamente”. L’allontanamento dovrebbe riguardare, specifica Galan, “quelli che in questi anni non hanno mai pronunciato la parola ‘<hi rend="#b">liberale</hi>‘ e sono i colpevoli della non-attuazione di molti punti del nostro programma di governo”, come “<hi rend="#b">Ignazio La Russa</hi> e Giulio Tremonti”.</p>
    <p>Intanto, nel corso di un’assemblea del Pd a Roma, il segretario Pier Luigi Bersani ha definito “agghiacciante” la ricomparsa di Berlusconi come possibile candidato premier: “Quale risparmiatore dovrebbe aver fiducia nell’Italia”, si chiede Bersani, “davanti a liste di fantasia, partiti per procura, leadership invisibili e senza controllo o agghiaccianti ritorni?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>