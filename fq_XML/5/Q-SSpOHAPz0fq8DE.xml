<doc sitename="Il Fatto Quotidiano" title="Dai servizi segreti alla Chiesa, il partito del &quot;governissimo&quot; vuole Amato e De Gennaro - Il Fatto Quotidiano" author="Marco Lillo" date="2013-03-01" url="http://www.ilfattoquotidiano.it/2013/03/01/dai-servizi-segreti-alla-chiesa-partito-del-governissimo-vuole-amato-e-di-gennaro/516626/" hostname="ilfattoquotidiano.it" description="C’è un partito più potente dei partiti che tifa per le larghe intese tra il Pd e il Pdl . Sono i politici trasversali di lungo corso, i manager di stato e i burocrati sopravvissuti a mille ribaltoni che tremano ogni volta che sentono parlare di accordo tra Beppe Grillo e Pier Luigi Bersani. Il …" categories="Politica" tags="Beppe Grillo;Chiesa;Giampaolo Di Paola;Gianni De Gennaro;Giuliano Amato;Massoneria;Movimento 5 Stelle;PD;PDL;Pier Luigi Bersani;Silvio Berlusconi" fingerprint="69ec7339588ee635">
  <main>
    <head rend="h1">Dai servizi segreti alla Chiesa, il partito del “governissimo” vuole Amato e De Gennaro</head>
    <graphic src="https://st.ilfattoquotidiano.it/wp-content/uploads/2013/02/amato-de-gennaro-interna-nuova.jpg" alt="Amato e De Gennaro"/>
    <p>C’è un partito più potente dei partiti che tifa per le <hi rend="#b">larghe intese</hi> tra il Pd e il Pdl . Sono i politici trasversali di lungo corso, i manager di stato e i burocrati sopravvissuti a mille ribaltoni che tremano ogni volta che sentono parlare di accordo tra <hi rend="#b">Beppe Grillo</hi> e <hi rend="#b">Pier Luigi Bersani</hi>.</p>
    <p>Il partito del governissimo si muove nel silenzio, non appare in tv, ma ha le idee molto chiare sugli uomini giusti per costruire una diga morbida e assorbente all’urto della nuova politica. Istituzioni secolari come la<hi rend="#b"> Chiesa</hi> e la<hi rend="#b"> massoneria</hi> vedono come il fumo negli occhi il governo di scopo. E sperano che Bersani non riesca nella missione impossibile di strappare al Movimento 5 stelle la<hi rend="#b"> fiducia</hi> al senato. Un Governo Bersani appoggiato da Grillo che si impegni a realizzare pochi punti come il taglio dei<hi rend="#b"> costi della politica</hi> e la lotta al <hi rend="#b">conflitto di interessi</hi> è uno scenario antitetico a un governo Bersani appoggiato da Berlusconi. E nei palazzi romani gode di maggior credito e popolarità la seconda ipotesi.</p>
    <p>I grandi quotidiani dedicano paginate all’<hi rend="#b">Europa</hi> in ansia e ai <hi rend="#b">mercati</hi> in fibrillazione e sembrano quasi auspicare un clima da solidarietà nazionale. L’architrave di questa stagione sarà la nomina del presidente della Repubblica. In caso di larghe intese, il primo nome sul campo è quello di <hi rend="#b">Giuliano Amato</hi>. L’ex consigliere di <hi rend="#b">Bettino Craxi</hi> che i grillini vedono come il fumo negli occhi per la sua pensione d’oro, potrebbe essere il Capo di Stato migliore (quasi scontato) per mettere d’accordo Pd e Pdl. Il Cavaliere potrebbe sancire l’inciucio accettando la presidenza del senato e la nomina di Amato al Quirinale sarebbe la cornice per il riordino del settore della sicurezza e della difesa. Il sottosegretario con delega ai servizi segreti, <hi rend="#b">Gianni De Gennaro</hi>, potrebbe essere il nuovo presidente di Finmeccanica dove verrebbe confermato nel ruolo di amministratore delegato <hi rend="#b">Alessandro Pansa</hi>, un manager recentemente al centro delle cronache per i favori chiesti a Mediobanca a beneficio della ex moglie del ministro <hi rend="#b">Vittorio Grilli</hi> nel 2007. Pansa rischierebbe di saltare in caso di accordo Grillo-Bersani, con grande dispiacere di<hi rend="#b"> Ignazio Moncada</hi>. Molti lettori non conosceranno neanche il nome di questo 64enne torinese, in ottimi rapporti con Pansa, formalmente presidente di una controllata periferica del gruppo Finmeccanica, la Fata, ma meglio noto come il “grande burattinaio”. Così lo definiva l’ex presidente della banca del Vaticano, lo Ior, <hi rend="#b">Ettore Gotti Tedeschi</hi> nella conversazione con l’ex presidente di Finmeccanica<hi rend="#b"> Giuseppe Orsi</hi>, intercettata dai Carabinieri nel ristorante Rinaldi al Quirinale nel maggio del 2012. Moncada, oltre a essere molto amico del capo dei servizi segreti del Dis, cioé del <hi rend="#b">Dipartimento Informazione e Sicurezza</hi>, Giampiero Massolo, è in buoni rapporti sia con gli ex socialisti, come Giuliano Amato e <hi rend="#b">Giulio Tremonti</hi>, che con gli ex Ds, come il torinese<hi rend="#b"> Piero Fassino</hi>.</p>
    <p>Quanto a De Gennaro, se anche non riuscisse a raggiungere la presidenza di Finmeccanica (anche il ministro della difesa<hi rend="#b"> Giampaolo Di Paola</hi> potrebbe aspirare a quella carica, nonostante il divieto di porte girevoli con la Difesa) il sottosegretario non finirebbe ai giardinetti. Per lui, in caso di larghe intese e di presidenza Amato, potrebbe liberarsi la poltrona di segretario generale del Quirinale. Proprio Amato lo promosse a capo della Polizia nel 2000 e poi lo portò con sé al ministero nel 2007 quando<hi rend="#b"> Antonio Manganelli</hi> divenne Capo della Polizia nel solco della continuità. Una poltrona che, sempre se prevalessero le larghe intese, potrebbe finire a un altro uomo fidato di Gianni De Gennaro: l’attuale numero due del Dis<hi rend="#b"> Pasquale Piscitelli</hi>, prefetto dal 2003 e poi capo della segreteria di De Gennaro al Dipartimento della Pubblica sicurezza prima di diventare suo numero due al Dis. Piscitelli sarebbe il capo della polizia ideale per un governo trasversale mentre in un Governo di sinistra appoggiato dal Movimento 5 stelle risalirebbero le quotazioni dell’attuale Capo della Protezione Civile, <hi rend="#b">Franco Gabrielli</hi>, già capo del servizio segreto civile con il Governo Prodi.</p>
    <p>In questo valzer, secondo gli osservatori più attenti, rientrerebbe anche il passaggio del prefetto di Perugia <hi rend="#b">Vincenzo Cardellicchio</hi> alla Presidenza del Consiglio. Un passaggio decretato il 26 febbraio dal Consiglio dei ministri presieduto da Monti nonostante fosse stato nominato a Perugia solo nel maggio 2012. Anche Cardellicchio è considerato vicino a Gianni De Gennaro e potrebbe essere nominato al Dis dopo l’eventuale spostamento di Piscitelli al vertice della Polizia.</p>
    <p>Dal Quirinale al Viminale, insomma, la filiera Amato-De Gennaro, blinderebbe gli apparati di sicurezza nel segno della continuità e della fedeltà atlantica. Sempre che prevalgano quelle larghe intese che tanto piacciono anche Oltreoceano. Un po’ come accadde nel <hi rend="#b">1996</hi> quando<hi rend="#b"> Antonio Maccanico</hi> tentò di dare vita a un governo che andasse da D’Alema a Berlusconi prima delle elezioni che propiziarono la nascita del primo <hi rend="#b">Governo Prodi</hi> sostenuto da Rifondazione Comunista. Allora i poteri forti, gli americani, la massoneria e il Vaticano erano favorevoli all’inciucio. La sensazione è che anche stavolta sia così.</p>
    <p>
      <hi rend="#b">da Il Fatto Quotidiano del 28 febbraio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>