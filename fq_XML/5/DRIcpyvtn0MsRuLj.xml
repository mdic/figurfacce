<doc sitename="Il Fatto Quotidiano" title="Ineleggibilità Berlusconi, Monti: &quot;Ridicolo applicarla dopo 8 elezioni&quot; - Il Fatto Quotidiano" author="RQuotidiano" date="2013-05-22" url="http://www.ilfattoquotidiano.it/2013/05/22/ineleggibilita-berlusconi-monti-sarebbe-ridicolo-applicarla-dopo-8-elezioni/602773/" hostname="ilfattoquotidiano.it" description="Sarebbe ridicolo ritenere ineleggibile Silvio Berlusconi dopo che è stato eletto 8 volte e per tre volte è stato presidente del Consiglio. A sostenerlo non è l’ennesimo parlamentare del Pdl, ma l’ex capo del governo Mario Monti: “La legge sulla ineleggibilità porta la data del Trattato di Roma, il 1957 – riflette intervenendo a Porta …" categories="Politica" tags="Imu;Ineleggibilità;Mario Monti;PDL;Silvio Berlusconi" fingerprint="bc8dacf75b93192d">
  <main>
    <head rend="h1">Ineleggibilità Berlusconi, Monti: “Ridicolo applicarla dopo 8 elezioni”</head>
    <graphic src="https://st.ilfattoquotidiano.it/wp-content/uploads/2013/04/monti_cdm_interna-nuova.jpg"/>
    <p>Sarebbe ridicolo ritenere <hi rend="#b">ineleggibile Silvio Berlusconi</hi> dopo che è stato eletto 8 volte e per tre volte è stato presidente del Consiglio. A sostenerlo non è l’ennesimo parlamentare del Pdl, ma l’ex capo del governo <hi rend="#b">Mario Monti</hi>: “La legge sulla ineleggibilità porta la data del Trattato di Roma, il <hi rend="#b">1957</hi> – riflette intervenendo a <hi rend="#i">Porta a Porta</hi> – e sarebbe ridicolo e renderebbe l’Italia ridicola, <ref target="http://www.ilfattoquotidiano.it/2013/05/21/ineleggibilita-berlusconi-pd-vuole-eliminare-noi-e-cinque-stelle-e-correre-da-solo/601509/">se venisse applicata nei confronti di Silvio Berlusconi</ref>, un signore che gli italiani hanno eletto otto volte in Parlamento e che è stato tre volte presidente del Consiglio”. Il senatore a vita aggiunge poi che “sarebbe altrettanto ridicolo se l’Italia dopo tanto parlare di <hi rend="#b">conflitto di interessi</hi> non si desse una legge su questa materia. Noi pungoleremo il governo per questo”. </p>
    <p>Monti ha parlato poi anche di altri temi di attualità più stringente, come <hi rend="#b">l’Imu</hi>, “largamente secondario – dice – perché semmai ci fossero delle risorse andrebbero destinate a misure per il rilancio dell’occupazione e non si può parlare di restituzione di questa imposta che, comunque, in Italia è tra le imposte più basse sulla casa di usuale residenza”. L’ex presidente del Consiglio torna su quanto ha potuto fare il suo esecutivo: “Durante il mio governo era impossibile che l’economia reale migliorasse, mi aspettavo un peggioramento della situazione di <hi rend="#b">crisi</hi> anche se non di questa portata. Abbiamo sistemato la finanza, non l’economia. Nei prossimi 5 anni ci potrà essere il 6% di crescita se proseguiranno le riforme: la vigilanza di Scelta civica serve da pungolo per il governo”.</p>
    <p>Secondo il Professore il governo avrà lunga vita e non rischia di cadere a breve. “Se farà bene – sostiene – potrà avere una durata di lungo medio periodo e dovrà, naturalmente, attraversare la prova elettorale delle <hi rend="#b">europee del 2014</hi> che cadono nel semestre di presidenza italiana che sconsiglia movimentazioni di governo”. Poi più di un endorsement a<hi rend="#b"> Enrico Letta</hi>: “Lo avrei scelto come mio successore e sono stato lieto di passargli la campanella di palazzo Chigi perché è un politico di cultura pragmatica, di sensibilità europeista e dotato di moderazione. Ho pensato che se avessi potuto scegliere un successore avrei scelto proprio lui!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>