<doc sitename="Il Fatto Quotidiano" title="Bozza del Decreto Sviluppo: dalle grandi opere allo smaltimento delle lamette da depilazione - Il Fatto Quotidiano" author="RQuotidiano" date="2011-10-19" url="http://www.ilfattoquotidiano.it/2011/10/19/decreto-sviluppo-ecco-la-bozza-aiuti-alle-imprese-alle-giovani-coppie-e-digitalizzazione/164890/" hostname="ilfattoquotidiano.it" description="Digitalizzazione sull’altare del risparmio, aiuti alle giovani coppie, sgravi di vario tipo per le imprese, concorso unico nella pubblica amministrazione e alcuni provvedimenti curiosi, primo fra tutti lo smaltimento fai da te di rifiuti particolari tipo le lamette per la depilazione. Tutto questo, e molto altro, all’interno della bozza del decreto legge per lo Sviluppo …" categories="Economia" tags="Autobus;Decreto Legge;Giovani;Imprese;Paolo Romani;Pubblica Amministrazione;Silvio Berlusconi;Sviluppo Economico" fingerprint="af8949036aaccc31">
  <main>
    <head rend="h1">Bozza del Decreto Sviluppo: dalle grandi opere allo smaltimento delle lamette da depilazione</head>
    <p>Digitalizzazione sull’altare del risparmio, aiuti alle giovani coppie, sgravi di vario tipo per le imprese, concorso unico nella pubblica amministrazione e alcuni provvedimenti curiosi, primo fra tutti lo smaltimento fai da te di rifiuti particolari tipo le lamette per la depilazione. Tutto questo, e molto altro, all’interno della bozza del decreto legge per lo Sviluppo economica anticipata dall’Ansa. Ecco le principali:</p>
    <p><hi rend="#b">Polizza anti calamità –</hi> Per far fronte alla ricostruzione delle zone colpite da calamità naturali, il governo ha pensato a una “copertura assicurativa obbligatoria del rischio di sciagure atmosferiche e naturali nelle nuove polizze che garantiscono i fabbricati privati destinati ad uso abitativo contro l’incendio”.</p>
    <p><hi rend="#b">Dismissione degli immobili – </hi>Per completare il processo di dismissione degli immobili degli enti previdenziali, gli aventi diritto “possono esercitare il diritto di riscatto nel termine del 31 marzo 2012”.</p>
    <p><hi rend="#b">Meno tasse per chi costruisce infrastrutture –</hi> Per favorire la realizzazione di nuove infrastrutture, “in sostituzione totale o parziale del contributo pubblico, può essere attribuita alla società di progetto affidataria della costruzione e gestione dell’opera una quota nel limite massimo del 25%, per un periodo non superiore a 15 anni, del gettito Iva riconducibile al funzionamento dell’infrastruttura”.</p>
    <p><hi rend="#b">Garanzia di Stato per le giovani coppie – </hi>Nel dl Sviluppo è prevista una ”garanzia dello Stato per giovani coppie di sposi prive di contratto di lavoro a tempo indeterminato per accensione mutuo prima casa”.</p>
    <p><hi rend="#b">Agevolazioni per le imprese –</hi> ”I soggetti aggiudicatari di nuove opere infrastrutturali comprese in piani o programmi approvate dalle competenti amministrazioni pubbliche, ai fini dell’imposta sulle società, possono dedurre dal reddito di impresa l’equivalente degli aumenti di capitale proprio destinati ad investimenti infrastrutturali”.</p>
    <p><hi rend="#b">Addio alle pagelle –</hi> Dal 2013 non ci saranno più le pagelle di carta: i giudizi ‘scolastici’ arriveranno solo via web insieme ai certificati. Lo stesso modus operandi è previsto per iscrizioni e pagamenti delle tasse scolastiche. E’ quanto si legge nella bozza alla voce che riguarda “le istituzioni scolastiche pubbliche di ogni ordine e grado”.</p>
    <p><hi rend="#b">Professori universitari in pensione a 68 anni – </hi>I docenti ordinari degli atenei italiani andranno in pensione due anni prima: la “messa a riposo” viene anticipata dai 70 ai 68 anni.</p>
    <p><hi rend="#b">Certificati on-line anche in caso di malattia dei figli –</hi> La digitalizzazione riguarderà anche le assenze da lavoro: “Al fine di assicurare un quadro completo delle assenze nei settori pubblico e privato e un efficace sistema di controllo delle stesse, nonché di semplificare gli adempimenti a carico dei lavoratori, riducendone i costi connessi, in tutti i casi di assenza per malattia del figlio, la certificazione di malattia è inviata per via telematica”.</p>
    <p><hi rend="#b">Smaltimento di rifiuti ‘particolari’ – </hi>Siringhe con botulino usate per gonfiare le labbra, aghi da piercing o lamette per depilazione – sempre usati – si potranno trasportare “in proprio, tipo sulla propria auto, fino ad un massimo di 30 kg al giorno sino all’impianto di smaltimento (termodistruzione)”. La norma (articolo 57), come anticipato da molti organi di stampa sulle edizioni odierne, riguarda estetisti, acconciatori, truccatori, tatuatori, chi fa piercing, agopunturisti, podologi, callisti, manicure, e pedicure.</p>
    <p><hi rend="#b">Meno controlli sulle imprese –</hi> Un aiuto alle imprese arriverà anche per via indiretta, ovvero attraverso la razionalizzazione e la semplificazione dei controlli sulle aziende, con l’obiettivo di “recare minore intralcio” all’attività imprenditoriale. Nel dl Sviluppo, il provvedimento si legge alla voce “proporzionalità dei controlli e dei connessi adempimenti amministrativi al rischio inerente l’attività controllata”. E’ stato anche previsto “il coordinamento e la programmazione dei controlli da parte delle amministrazioni evitando duplicazioni e sovrapposizioni”.</p>
    <p><hi rend="#b">Biglietti del autobus elettronici – </hi>L’era digitale arriva anche per il trasporto pubblico. “Per incentivare l’uso degli strumenti elettronici per migliorare i servizi ai cittadini nel settore del trasporto pubblico locale, riducendone i costi, le aziende di trasporto locale “adottano sistemi di bigliettazione elettronica e di pagamento interoperabili a livello nazionale”.</p>
    <p><hi rend="#b">Concorsi unici in pubblica amministrazione –</hi> ”A decorrere dal 1° gennaio 2013 il reclutamento dei dirigenti e delle figure professionali comuni a tutte le amministrazioni pubbliche si svolge mediante concorsi pubblici unici. I concorsi unici – si legge nell’articolo 66 – sono organizzati dal Dipartimento della funzione pubblica previa ricognizione del fabbisogno presso le amministrazioni interessate”.</p>
    <p><hi rend="#b">Multe agli albergatori scorretti –</hi> I gestori di alberghi e altrestrutture ricettive – compresi campeggi, case per vacanze, affittacamere e bed and breakfast – possono incorrere in sanzioni amministrative da un minimo di 300 euro a un massimo di 1800 euro se violano le disposizioni sulle modalità di registrazione dei clienti alloggiati. I gestori sono tenuti a comunicare i dati dei clienti alle autorità locale di pubblica sicurezza entro 24 ore dall’arrivo e conservare i dati per un anno.</p>
    <p><hi rend="#b">Reciprocità trasporti ferroviari – </hi>Alle imprese estere che esercitano servizi ferroviari in Italia saranno applicate le stesse limitazioni previste nei loro paesi rispetto alle imprese italiane che esercitano l’attività nei loro territori. tutto ciò “al fine di garantire l’effettivo e pieno rispetto del principio di reciprocità”.</p>
    <p><hi rend="#b">Obbligazioni di progetto – </hi>Per realizzare infrastrutture, le società concessionarie potranno emettere obbligazioni che, trattate a livello fiscale come i titoli di Stato, potranno essere sottoscritte solo da investitori professionali o enti di previdenza (pubblici e privati) e saranno nominative. I titoli dovranno “riportare chiaramente ed evidenziare distintamente un avvertimento circa l’elevato profilo di rischio associato all’operazione”.</p>
    <p><hi rend="#b">Silenzio-assenso per permesso a costruire –</hi> Un provvedimento che farà discutere è quella che riguarda i permessi a costruire. “Se non viene espresso motivato diniego sulla domanda di permesso di costruire entro 90 giorni dalla richiesta, scatta il meccanismo del silenzio-assenso. Cioè il permesso viene accordato. Esclusi però i casi in cui sussistono vincoli ambientali, paesaggistici o culturali.</p>
    <p><hi rend="#b">Stato emergenza per opere strategiche –</hi> Confermata la possibilità di deliberare lo stato d’emergenza per le infrastrutture strategiche. Lo si legge nella bozza del dl sviluppo, in cui è precisato che tutto ciò avviene “qualora si evidenzino gravi difficoltà o particolari complessità nella realizzazione. Una volta deliberato lo stato di emergenza, l’attuazione degli interventi può avvenire anche con “ordinanze in deroga ad ogni disposizione vigente”. Inoltre il presidente del Consiglio può conferire i poteri di attuazione degli interventi ai commissari straordinari.</p>
    <p><hi rend="#b">Incentivi per fotovoltaico – </hi>Agli incentivi al fotovoltaico viene applicato “un correttivo perequativo” a seconda delle zone climatiche “in modo da uniformare il valore dell’incentivo su tutto il territorio nazionale”. Tradotto: si prevedono compensazioni per gli impianti delle zone meno assolate, ovvero del Nord. Lo scopo è “il raggiungimento degli obiettivi nazionali per lo sviluppo delle fonti rinnovabili e della maggiore efficienza in campo energetico”.</p>
    <p><hi rend="#b">Meno metri e soldi per affitti pubblici- </hi>Nel 2012 e 2013 le strutture periferiche delle amministrazioni centrali dello Stato (immobili demaniali destinati ad uffici pubblici) dovranno “asciugarsì del 10% in termini di metri quadri. E altrettanto dovrà scendere la spesa per il canone di locazione in caso di nuovi contratti”. I risparmi realizzati contribuiranno per metà al miglioramento dei saldi di finanza pubblica e per l’altra metà alla contrattazione integrativa.</p>
    <p><hi rend="#b">Il mercato dei carburanti –</hi> Nasce una ‘Borsa’ carburanti. E’ quanto prevede la bozza del decreto sviluppo, dove il Gme, che diventerà Gmec (gestore dei mercati energetici e dei carburanti), “definisce un mercato organizzato all’ingrosso dei carburanti nel quale sono negoziati, con listini almeno settimanali, prodotti petroliferi per l’autotrazione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>