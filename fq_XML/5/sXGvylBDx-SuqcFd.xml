<doc sitename="Il Fatto Quotidiano" title="Elezioni 2013, Maroni: &quot;Ci sarà il mio nome nel simbolo della Lega&quot; - Il Fatto Quotidiano" author="RQuotidiano" date="2013-01-10" url="http://www.ilfattoquotidiano.it/2013/01/10/elezioni-2013-maroni-ci-sara-mio-nome-nel-simbolo-della-lega/466056/" hostname="ilfattoquotidiano.it" description="Alleanze, avversari e simbolo. Nella presentazione di ‘Dillo a Maroni‘, la due giorni sul Lago di Como illustrata al Circolo della stampa a Milano, il segretario della Lega Nord ha parlato di tutto. A partire dalla raccolta delle proposte (che inizierà la settimana prossima) da applicare al programma con cui si presenta il candidato alla …" categories="Elezioni 2013" tags="Elezioni Regionali 2013;Elezioni Regionali Lombardia;Gabriele Albertini;Lega;Roberto Maroni;Silvio Berlusconi" fingerprint="ebad453c402a983c">
  <main>
    <head rend="h1">Elezioni 2013, Maroni: “Ci sarà il mio nome nel simbolo della Lega”</head>
    <graphic src="https://st.ilfattoquotidiano.it/wp-content/uploads/2013/01/maroni_interna-nuova.jpg" alt="Roberto Maroni"/>
    <p>Alleanze, avversari e simbolo. Nella presentazione di ‘<hi rend="#b">Dillo a Maroni</hi>‘, la due giorni sul Lago di Como illustrata al Circolo della stampa a Milano, il segretario della <hi rend="#b">Lega Nord</hi> ha parlato di tutto. A partire dalla raccolta delle proposte (che inizierà la settimana prossima) da applicare al programma con cui si presenta il <hi rend="#b">candidato alla presidente della Regione Lombardia</hi>. Il leader della Lega ha spiegato di non temere che l’ex sindaco di Milano <hi rend="#b">Albertini</hi>, dell’area di <hi rend="#b">Mario Monti</hi>, gli sottragga voti ed è tornato a chiedergli di preparare quella Ferrari che aveva scommesso: “La metterò subito a disposizione della Regione” ha scherzato, aggiungendo di “non credere che sarà un testa a testa” fra lui e Ambrosoli perché il patto firmato col Pdl “ha messo in moto un meccanismo di ottimismo fra i cittadini” nei confronti del centrodestra. Dopo aver dato la propria disponibilità ad un confronto tv con gli altri candidati, Maroni ha parlato di elezioni politiche e liste, che “saranno definite domani a <hi rend="#b">Roma</hi> in un incontro per stabilire chi parteciperà a livello nazionale e regionale: chi sostiene la mia candidatura in Lombardia sarà vincolato al programma”.</p>
    <p>A Maroni poi è stato chiesto se ne farà parte anche Fratelli d’Italia: “Nel patto – ha spiegato – c’è scritto che dipenderà da Lega e Pdl far entrare altre forze politiche”. E sul nome degli ex An? “Domani potrà esserci qualche novità”. Poi la notizia: “C’è questa modifica nel simbolo, c’è il mio nome” ha detto, confermando che ci sarà il suo cognome nel simbolo elettorale del <hi rend="#b">Carroccio</hi>, al posto di ‘Padania’ che da statuto aveva recentemente sostituito il cognome dell’ex segretario <hi rend="#b">Bossi</hi>. Infine un consiglio a Silvio Berlusconi per la sua presenza questa sera alla trasmissione di Michele Santoro: “Deve parlare di cose concrete perché abbiamo un programma di cose concrete”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>