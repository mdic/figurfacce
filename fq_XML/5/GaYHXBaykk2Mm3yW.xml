<doc sitename="Il Fatto Quotidiano" title="Caso Escort, sms tra Sara Tommasi Berlusconi e Balotelli - Il Fatto Quotidiano" author="RQuotidiano" date="2013-03-20" url="http://www.ilfattoquotidiano.it/2013/03/20/caso-escort-sms-tra-sara-tommasi-berlusconi-e-balotelli/536728/" hostname="ilfattoquotidiano.it" description="Intercettazioni telefoniche e messaggi tra la show girl Sara Tommasi, Paolo e Silvio Berlusconi e il calciatore Mario Balotelli sono contenute nei nuovi atti depositati dalla Procura di Bari nell’ambito dell’udienza preliminare sulle escort portate nelle residenze dell’ex presidente del Consiglio da Gianpaolo Tarantini. Le conversazioni e gli sms sono stati intercettati dalla Procura di …" categories="Giustizia" tags="Caso Escort Bari;Escort;Intercettazioni;Napoli;Sara Tommasi;Silvio Berlusconi" fingerprint="e8ed1714782e0635">
  <main>
    <head rend="h1">Caso Escort, sms tra Sara Tommasi Berlusconi e Balotelli</head>
    <graphic src="https://st.ilfattoquotidiano.it/wp-content/uploads/2013/03/saratommasi_interna-nuova.jpg" alt="Sara Tommasi"/>
    <p><hi rend="#b">Intercettazioni</hi> telefoniche e messaggi tra la show girl <hi rend="#b">Sara Tommasi</hi>, <hi rend="#b">Paolo</hi> e <hi rend="#b">Silvio Berlusconi</hi> e il calciatore <hi rend="#b">Mario Balotelli</hi> sono contenute nei nuovi atti depositati dalla Procura di Bari nell’ambito dell’udienza preliminare sulle escort portate nelle residenze dell’ex presidente del Consiglio da Gianpaolo Tarantini. <ref target="http://www.ilfattoquotidiano.it/2011/02/09/sara-tommasi-festini-e-marchette-da-lele-mora-ai-berlusconi-ma-anche-disperazione/91021/">Le conversazioni e gli sms sono stati intercettati dalla Procura di Napoli</ref> nell’ambito di un’altra indagine per sfruttamento della prostituzione a carico di pregiudicati locali. L’informativa della magistratura partenopea è stata depositata dai pm Ciro Angelillis ed Eugenia Pontassuglia a sostegno della tesi che esisteva un </p>
    <p><hi rend="#b">sistema di sfruttamento della prostituzione</hi>di cui facevano parte anche le ragazze della</p>
    <p><ref target="http://www.ilfattoquotidiano.it/2011/09/15/sabina-began-indagata-a-bari-nellinchiesta-sulle-escort-per-berlusconi/157557/">“scuderia” di Tarantini</ref>. Sara Tommasi, infatti, coinvolta nel procedimento napoletano, risulta parte offesa a Bari. Sarebbe tra le ragazze che partecipavano alle feste nelle residenze estive di Silvio Berlusconi tra il 2008 e il 2009.</p>
    <p>Dalle conversazioni emerge anche che alcuni <hi rend="#b">pregiudicati napoletani</hi> avrebbero proposto alla show girl di incontrare noti imprenditori. Parlando con Tommasi, i pregiudicati le avrebbero presentato uno degli imprenditori, potenziale cliente, come amico di un cantante napoletano. Tra i nuovi atti depositati in aula, di cui riferiscono alcuni difensori degli imputati, ci sono anche due interrogatori resi da Alessandro Mannarini nel 2009 nell’ambito dell’indagine sui coca-party organizzati insieme con Tarantini a Giovinazzo (Bari). Sull’ammissione di questi ulteriori atti il gup del Tribunale di Bari Ambrogio Marrone si pronuncerà il prossimo 11 aprile. Il calendario delle udienze, fissato per il 18, 24 e 27 aprile, prevede le discussioni di pm, parti civili e difensori che si concluderanno con la decisione sulle richieste di rinvio a giudizio e con la sentenza per quanti chiederanno il <ref target="http://www.ilfattoquotidiano.it/2012/12/08/caso-escort-regalo-di-tarantini-a-berlusconi-con-rito-abbreviato-niente-ragazze/439739/">rito abbreviato</ref>.</p>
    <p>Gli otto imputati, tra cui Gianpaolo e Claudio Tarantini, sono accusati, a vario titolo, di<hi rend="#b"> associazione per delinquere</hi> finalizzata allo sfruttamento, induzione e favoreggiamento della prostituzione. Oltre ai fratelli Tarantini, la Procura ha chiesto il processo per <hi rend="#b">Sabina Began</hi>, la cosiddetta “Ape regina”, per le showgirl Letizia Filippi e Francesca Lana, l’avvocato fasanese Salvatore Castellaneta e per gli amici e soci in affari di Tarantini, Pierluigi Faraone e Massimiliano Verdoscia. A quattro degli otto imputati è contestato il reato associativo: sono Gianpaolo Tarantini, Castellaneta, Faraone e Verdoscia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>