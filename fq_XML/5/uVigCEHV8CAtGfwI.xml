<doc sitename="Il Fatto Quotidiano" title="&quot;Grazie alla pirateria il mio film viene visto”: Van Dormael a Bologna con Mr. Nobody - Il Fatto Quotidiano" author="RQuotidiano" date="2011-12-12" url="http://www.ilfattoquotidiano.it/2011/12/12/grazie-alla-pirateria-film-viene-visto%e2%80%9d-dormael-bologna-nobody/176990/" hostname="ilfattoquotidiano.it" description="Vi piacerebbe poter, un giorno, imbattervi in voi stessi? Che domande fareste a uno sconosciuto che in realtà siete voi? Sembrano" categories="Cinema" tags="Belgio;Dvd;Pirateria;Silvio Berlusconi" fingerprint="a3b5e007ebb12ca5">
  <main>
    <p><ref target="http://www.ilfattoquotidiano.it/wp-content/uploads/2011/12/Jaco-Van-Dormael_er.jpg"/>Vi piacerebbe poter, un giorno, imbattervi in voi stessi? Che domande fareste a uno sconosciuto che in realtà siete voi? Sembrano considerazioni fantascientifiche, del resto un film, <graphic src="http://www.ilfattoquotidiano.it/wp-content/uploads/2011/12/Jaco-Van-Dormael_er.jpg" title="Jaco Van Dormael_er"/></p>
    <p>
      <hi rend="#i">nel quale la voce narrante domanda “Perché ricordiamo solo il passato e non il futuro?” svela immediatamente il suo piano: per una volta nella vita essere noi a prenderci gioco del tempo e non viceversa.</hi>
    </p>
    <hi rend="#b">Mr Nobody,</hi>
    <p>Il protagonista del film, il signor Nemo Nobody (<hi rend="#b">Jared Leto</hi>), ha 118 anni ed è l’<hi rend="#b">uomo più anziano</hi> esistente, l’ultimo mortale sulla terra. Dopo di lui gli uomini saranno immortali e il mondo intero segue gli ultimi minuti di vita dell’uomo che ha qualcosa da perdere, e più che un reality sembra una sorta di depravato telegiornale quello che documenta il suo decesso ora per ora, trasmettendo le immagini del vecchio morente sul maxischermo della strada principale.</p>
    <p>Mr Nobody, a seguito di una strana ipnosi, trascorrerà le ultime ore della sua vita cercando di effettuare un viaggio a ritroso nella memoria, per capire sostanzialmente due cose; se ha saputo fare le scelte giuste e che senso abbia la locuzione “scelte giuste”. Impossibile non pensare alle doti da croupier del <hi rend="#b">destino</hi> che fa in modo che un film che narra la storia di un signor nessuno, di cui si mette addirittura in dubbio l’esistenza, abbia lo stesso problema di Mr Nobody; <hi rend="#b">non esiste nelle sale</hi>. “La pirateria ha avuto successo laddove l’industria ha fallito” è un’affermazione che non ti aspetti da un regista. Però stavolta è Jaco Van Dormael a sottoscrivercela.</p>
    <p>Ce lo confessa da una hall d’albergo prima della proiezione di <hi rend="#i">Mr Nobody</hi> , tenutasi domenica scorsa al Lumiére di Bologna in apertura della “personale” a lui dedicata dalla<hi rend="#b"> Cineteca di Bologna</hi>. L’ultimo film del regista belga dopo un’ infelice (dal punto di vista del botteghino) uscita francese si è visto sbarrare la strada dalla distribuzione. “Le cose stanno proprio così – precisa van Dormael – se questo film non lo troverete in tv, in dvd o in sala, la <hi rend="#b">pirateria</hi> può essere una soluzione e fra l’altro quello che circola in rete è proprio il director’s cut”.</p>
    <p>
      <hi rend="#b">Una situazione assurda. Come si è arrivati a questo?</hi>
    </p>
    <p>“Questo è il cinema, e si compone di due elementi; gli artisti e l’industria. Gli artisti fanno il film, l’industria si occupa del flusso che lo conduce allo spettatore. Diciamo che il mio film, a parte qualche sparuta eccezione, è rimasto <hi rend="#b">bloccato </hi>nell’ascensore che dall’industria lo conduceva al pubblico”.</p>
    <p>
      <hi rend="#b">Al pubblico però, grazie a internet, è arrivato lo stesso.</hi>
    </p>
    <p>“In effetti devo ringraziare la pirateria di questo. Quando mi hanno raccontato che <hi rend="#i">Mr Nobody</hi> aveva vinto il premio del pubblico all’<hi rend="#b">European Film Awards </hi>ho chiesto, un po’ stupefatto, di vedere da dove provenivano i voti. Perlopiù dall’Inghilterra e dell’Italia, due paesi in cui non era uscito, in quel momento ho capito tutto”…</p>
    <p>
      <hi rend="#b">Ma è andato così male?</hi>
    </p>
    <p>“Non saprei, so solo che questo film è il peggior <hi rend="#b">disastro economico</hi> della mia vita e al contempo è quello che amo di più”.</p>
    <p><hi rend="#i">Mr Nobody</hi> più che raccontare una storia sembra sfidare il nostro cervello…</p>
    <p>“Ho fatto un film dove cause e conseguenze non sono chiare, e dove forse le scene migliori sono quelle inutili. Volevo disoccuparmi delle isteriche esigenze della trama (le risposte) e concentrarmi sulla complessità dei meccanismi del pensiero. Mi interessava ragionare attorno all’<hi rend="#b">ossessione </hi>della scelta da parte degli esseri umani, e ho voluto farlo attraverso gli occhi di un bambino prima e (ragazzo poi) che non sa scegliere e quelli di un anziano che gli spiega che tutte le scelte sono esatte”.</p>
    <p>
      <hi rend="#b">Dopo Toto le héros e L’ottavo giorno ancora una volta la dimensione dell’infanzia sembra appassionarla…</hi>
    </p>
    <p>“Esattamente, mi incuriosiscono molto quei buchi vuoti tra l’infanzia e l’età adulta”.</p>
    <p>
      <hi rend="#b">Anche le infanzie difficili, come quelle dei bambini down che ha impiegato e per i quali è stato, a volte, accusato di indugiare su certi sentimenti facili?</hi>
    </p>
    <p>“ Ho scoperto una cosa; mentre noi ci facciamo domande sul loro impiego nel cinema, a loro piace da pazzi recitare, lo fanno come fosse un gioco molto naturale. Si divertono. Può bastare?”</p>
    <p>
      <hi rend="#b">Un altro tema ricorrente è quello del tempo…</hi>
    </p>
    <p>“Il tempo mi affascina per la sua natura ambivalente; ha a che vedere con l’eternità ma anche con l’oblio. C’è il tempo che vivi e ricordi ma anche quello che non vivi (e dimentichi?) perché hai scelto un’altra esistenza”.</p>
    <p>
      <hi rend="#b">Riguardando i suoi stessi film quali influenze le pare di rintracciare?</hi>
    </p>
    <p>“Consciamente devo dire che ho amato molto la libertà espressiva di <hi rend="#b">Fellini</hi>, credo che la struttura di <hi rend="#i">Amarcord </hi>e quella di <hi rend="#i">Toto le héros</hi> siano pressoché identiche. Da un punto di vista più irrazionale invece devo dire che, pur non ritrovandolo nel mio cinema, ammiro<hi rend="#b"> Tarkovskij</hi>; mi piace quando in certi suoi film mi sembra di non capirci quasi nulla ma ad un certo punto mi scopro a piangere”.</p>
    <p>
      <hi rend="#b">Da regista, se dovesse pensare ad un soggetto che ci riguarda, che storia racconterebbe? Che immagine ha di noi?</hi>
    </p>
    <p>“Non so se questa è una riposta, le dico però che in Belgio ci sono molti italiani, e tempo fa con un mio vicino italiano mi sono lasciato andare ad alcune considerazioni quantomeno ironiche su <hi rend="#b">Berlusconi</hi>. Lui si è fatto serio e mi ha risposto: “Un uomo che canta così bene non può essere cattivo”.</p>
    <p>
      <hi rend="#b">di Cristiano Governa</hi>
    </p>
  </main>
  <comments/>
</doc>