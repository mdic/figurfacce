<doc sitename="Il Fatto Quotidiano" title="Buio in sala - Il Fatto Quotidiano" author="RMisfatto" date="2012-05-16" url="http://www.ilfattoquotidiano.it/2012/05/16/buio-sala/231370/" hostname="ilfattoquotidiano.it" description="L’Europa è passata dal sogno di estendere i diritti, all’implorare di sopravvivere alla crisi. Non è così brutto come sembra, si tratta di farci la bocca, come direbbe Marystell Polanco alla De Vito sul vialetto di Arcore; un nano decrepito a pochi passi. Vista altrimenti la situazione del vecchio continente è divertentissima. Le vicende sono …" categories="Misfatto" tags="Angela Merkel;Francia;Germania;Nicolas Sarkozy;Pil;Silvio Berlusconi" fingerprint="ae0f7a4f3dfc2edc">
  <main>
    <head rend="h1">Buio in sala</head>
    <p>L’Europa è passata dal sogno di estendere i diritti, all’implorare di sopravvivere alla crisi. Non è così brutto come sembra, si tratta di farci la bocca, come direbbe <hi rend="#b">Marystell Polanco</hi> alla De Vito sul vialetto di <hi rend="#b">Arcore</hi>; un nano decrepito a pochi passi.</p>
    <p>Vista altrimenti la situazione del vecchio continente è divertentissima. Le vicende sono molte e ricche e gioiose. Se una volta ci lamentavamo della politica spettacolo, ora che impegnarci nella cosa pubblica ci fa schifo, è rimasto solo lo show. L’<hi rend="#b">Europa</hi> è una multisala. Ogni paese mette in scena un film diverso, anche se i protagonisti son noiosamente sempre due, crisi e diritti. Riepiloghiamo le pellicole più suggestive.</p>
    <p><hi rend="#i">A qualcuno piace Carla </hi>(commedia sentimentale – <hi rend="#b">Francia</hi>). Il classico triangolo amoroso – il ricatto del denaro contro cuore e sentimenti – lei, lui, una <hi rend="#b">Cancelleria Tedesca</hi>. Una ragazza italiana scappa a<hi rend="#b"> Parigi</hi> a cercar fortuna. Sposa un uomo di successo. Ma lui passa tutti i fine settimana a <hi rend="#b">Berlino</hi>. Lei lo perdona, il popolo no. Notevole la gag del vecchietto che in una conferenza stampa si vanta d’essersi ripassato la ragazza.</p>
    <p><hi rend="#i">Bastardi senza dracma</hi> (remake – <hi rend="#b">Grecia</hi>). In un paese devastato dalla recessione un gruppo di stronzi in camicia bruna inneggia all’orgoglio nazionale, dando la colpa di crisi e povertà a euro stranieri e plutocrazia. Il finale è scontato ed è tristissimo. L’impressione è di averlo già visto.</p>
    <p><hi rend="#i">Vladimir il Terribile</hi> (storico – <hi rend="#b"> Russia</hi>). Un nanetto di merda comanda a bacchetta un paese, reprime la stampa avversa, manda la polizia contro chi manifesta, fa guerre, massacra il tessuto economico del paese. Un bel giorno va all’insediamento di <hi rend="#b">Vladimir Putin</hi>. Notevole la gag in cui racconta al<hi rend="#b"> Cremlino</hi> l’ultima sui cosacchi che odorano una balalaika al sapore di fica.</p>
    <p><hi rend="#i">C’eravamo tanto amado mio</hi> (commedia nera – <hi rend="#b"> Spagna</hi>). L’intera sinistra europea sì innamora di un premier laico e riformista. Grandi sogni, grandi speranze. Finiti i soldi si torna a destra. Beato quel popolo che non ha bisogno di eroi e anche quello che riesce a pagare le bollette, mica fa schifo.</p>
    <p><hi rend="#i">Il vecchio e le fanciulle </hi>(avanguardia – <hi rend="#b">Italia</hi>). Film sperimentale, coraggioso, intimista, nel senso ginecologico del termine. Niente video, solo audio. La perdita di dignità di un’intera nazione raccontata attraverso le telefonate di un gruppo di disperate a un vecchio satiro. Protagoniste non accreditate il femminismo e il Pil. Entrambi incaprettati in una stanzetta.</p>
    <p>Bello, no? Ci mancano solo i pop corn, e anche la speranza, lo stipendio, la felicità, i contratti…</p>
    <p>di Nicola Baldoni</p>
    <p><hi rend="#b"> Il Misfatto</hi>, inserto satirico de</p>
    <p><hi rend="#b">Il Fatto quotidiano</hi>, 13 maggio 2012</p>
    <p>
      <ref target="http://www.ilfattoquotidiano.it/2012/05/16/buio-sala/231370/vignaste/">
        <graphic fetchpriority="high" decoding="async" class="alignleft size-medium wp-image-231377" title="vignastè" src="http://www.ilfattoquotidiano.it/wp-content/uploads/2012/05/vignastè-300x231.jpg" alt="" width="300" height="231"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/05/vignastè-300x231.jpg" title="vignastè"/>
    <p>Nicola Baldoni</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>