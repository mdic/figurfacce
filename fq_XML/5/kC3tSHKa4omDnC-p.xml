<doc sitename="Il Fatto Quotidiano" title="Elezioni, Berlusconi: &quot;Grillo è un pericolo per la democrazia. Voto a M5S è inutile&quot; - Il Fatto Quotidiano" author="RQuotidiano" date="2013-02-17" url="http://www.ilfattoquotidiano.it/2013/02/17/elezioni-berlusconi-grillo-e-pericolo-per-democrazia/502902/" hostname="ilfattoquotidiano.it" description="“Beppe Grillo? Un fenomeno nuovo. L’antipolitica“. Lo ha detto Silvio Berlusconi ai microfoni di Tgcom 24. “Si capisce che c’è un numero di italiani che vedono nel Movimento 5 Stelle la possibilità di picconare il mondo della politica che ha dato tante brutte prove disgustose, come quella, che a me ha disgustato molto, dei mestieranti della …" categories="Elezioni 2013" tags="Beppe Grillo;Elezioni Politiche 2013;Movimento 5 Stelle;PDL;Silvio Berlusconi" fingerprint="2bbf22b3f332642d">
  <main>
    <head rend="h1">Elezioni, Berlusconi: “Grillo è un pericolo per la democrazia. Voto a M5S è inutile”</head>
    <graphic src="https://st.ilfattoquotidiano.it/wp-content/uploads/2013/02/berlusconi-interna-nuova.jpg"/>
    <p>“<hi rend="#b">Beppe Grillo?</hi> Un fenomeno nuovo. L’<hi rend="#b">antipolitica</hi>“. Lo ha detto <hi rend="#b">Silvio Berlusconi</hi> ai microfoni di <hi rend="#i">Tgcom 24</hi>. “Si capisce che c’è un numero di italiani che vedono nel Movimento 5 Stelle la possibilità di picconare il mondo della politica che ha dato tante brutte prove disgustose, come quella, che a me ha disgustato molto, dei mestieranti della politica che vogliono avere solo vantaggi personali” ha aggiunto e ha sottolineato che “il voto dato a Grillo è sprecato, al 90% tolto ai moderati, perché gli elettori della sinistra sono militarizzati, il momento massimo lo hanno avuto al 34% mentre i moderati sono i 2/3”. </p>
    <p>Il leader del Pdl aveva parlato del comico anche poco prima alla Convention tenutasi al Lingotto di Torino da dove aveva affermato che “<hi rend="#b">Grillo</hi> sta facendo una operazione pericolosa per la<hi rend="#b"> democrazia</hi>”. “Non propone nulla – ha aggiunto – e le poche cose che dice non hanno nessun senso”. Il leader del <hi rend="#b">Pdl</hi>, che ha imitato la parlata genovese di Grillo, ha bollato il leader del Movimento 5 Stelle come “un attore professionista dalla consumata capacità istrionica che segue sempre lo stesso copione. E anche le sue battute – ha sottolineato – sono sempre le stesse”. E sul comico ha aggiunto: “Ho sgridato i nostri organizzatori del Piemonte. Ho detto loro che dovevamo andare in <hi rend="#b">piazza</hi> anche noi. A noi Grillo ci fa un baffo”.</p>
    <p>“Hanno fatto credere che i candidati di Grillo erano stati valutati da una commissione sulla base dei curricula – ha proseguito – invece per l’80% vengono da ambienti di <hi rend="#b">estrema sinistra</hi>. Sono soprattutto persone che fanno parte dei centri sociali, dei comitati No Tav e dei black bloc”. Berlusconi ha ricordato poi che “15 italiani su 100 sono indecisi, delusi nell’area del non voto o che pensano al voto di protesta” e ha invitato i supporter azzurri a “andare da loro, dai delusi, a dirgli che la scelta è tra quello che abbiamo fatto noi di buono e gli altri, quei centristi che non conteranno nulla e Grillo che non è un pericolo solo per la democrazia, ma anche per la possibilità del Parlamento di legiferare”.</p>
    <p>E sull’asse<hi rend="#b"> Monti-Fini-Casini</hi> ha ironizzato: “Se restano fuori dalla Camera mi ubriaco e questa volta credo che dobbiamo mettere il prosecco in frigo. C’è davvero la possibilità che tra qualche giorno possa ubriacarmi per la prima volta”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>