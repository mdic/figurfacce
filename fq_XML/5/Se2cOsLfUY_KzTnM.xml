<doc sitename="Il Fatto Quotidiano" title="Ddl corruzione: arriva l'emendamento Sisto per cancellare il processo Ruby - Il Fatto Quotidiano" author="RQuotidiano" date="2012-05-05" url="http://www.ilfattoquotidiano.it/2012/05/05/ruby-concussione/219293/" hostname="ilfattoquotidiano.it" description="“Spuntano i soliti crocerossini per Berlusconi”. Il responsabile Giustizia dell’Italia dei Valori, senatore Luigi Li Gotti, ironizza così sulla possibilità che un emendamento al ddl corruzione possa azzerare il processo Ruby, quello in cui il presidente del Consiglio Silvio Berlusconi è accusato di prostituzione minorile e concussione. Quest’ultimo reato è contestato per la telefonata che …" categories="Giustizia" tags="Concussione;Festini di Arcore;Processo Ruby;Silvio Berlusconi" fingerprint="fbac4e33e0a2f235">
  <main>
    <head rend="h1">Ddl corruzione: arriva l’emendamento Sisto per cancellare il processo Ruby</head>
    <p>La proposta è stato presentata del deputato avvocato barese e componente della commissione Giustizia. Prevede che debba essere cancellato il reato di concussione, di cui è accusato il Cavaliere, se non è provato il passaggio "di denaro o altra utilità". L'ironia del senatore Idv Li Gotti: "Spuntano i crocerossini per Berlusconi"</p>
    <graphic src="https://st.ilfattoquotidiano.it/wp-content/uploads/2012/05/ruby-interna-nuova.jpg"/>
    <p>“Spuntano i soliti <hi rend="#b">crocerossin</hi>i per Berlusconi”. Il responsabile Giustizia dell’Italia dei Valori, senatore Luigi Li Gotti, ironizza così sulla possibilità che un emendamento al <hi rend="#b">ddl corruzione</hi> possa azzerare il processo <hi rend="#b">Ruby</hi>, quello in cui il presidente del Consiglio Silvio <hi rend="#b">Berlusconi</hi> è accusato di prostituzione minorile e concussione. Quest’ultimo reato è contestato per la <hi rend="#b">telefonata</hi> che da Parigi il Cavaliere fece alla Questura di Milano, la notte tra il 27 e il 28 maggio, per permettere alla<hi rend="#b"> minorenne</hi> marocchina Karima El Marough, fermata perché denunciata per furto, potesse lasciare gli uffici di via Fatebenefratelli il più presto possibile. E Ruby, nonostante non fosse stata compiutamente identificata, fu affidata alla consigliera regionale Nicole Minetti.</p>
    <p>Ebbene grazie alla aggiunta di una parola ovvero <hi rend="#b">“patrimoniale”,</hi> come scrive il quotidiano La Repubblica, si rischia di non poter contestare il reato. L’emendamento del deputato Francesco Paolo <hi rend="#b">Sisto,</hi> avvocato barese e componente della comissione Giustizia, prevede che debba essere cancellato il reato se non è provato il passaggio “di denaro o altra utilità”. Berlusconi quindi che chiamò, usò la sua qualifica di primo ministro e disse che Ruby era la nipote dell’ex presidente egiziano Hosni Mubarak, non dovrebbe rispondere della concussione sulla polizia. Non avendo versato <hi rend="#b">soldi</hi>, né avendo promesso vantaggi il leader del Pdl quindi non potrebbe essere imputabile.</p>
    <p>Il disegno di legge del ministro della Giustizia, <hi rend="#b">Paola Severino</hi>, sta per scadere e in discussione sono arrivate 139 proposte di emendamento. Tra queste c’è anche quella di Sisto, anche se il capo gruppo del partito guidato da Angelino Alfano aveva annunciato che non sarebbero stati presentati emendamenti. Il deputato-avvocato nega: “Norma per Ruby? Ma a quel processo non ho pensato neppure per un nano secondo. Avevo in mente un mio caso dove all’<hi rend="#b">imputato</hi> si contestava la concussione in cui l’utilità era aver garantito il consenso elettorale, un’assuridtà. Se la sanzione è pesante, il reato commesso deve essere grave”. Le modifiche proposte di Sisto al ddl sono diverse e riguardano le pene per abuso d’ufficio e peculato per esempio. Gli altri, Pd, Fli, Udc e Idv, vorrebbero invece inasprire le pene e allungare i termini di<hi rend="#b"> prescrizione. </hi></p>
    <p>Per il senatore <hi rend="#b">Li Gotti</hi> “ora è il turno del deputato Sisto che vorrebbe aggiungere alla parola utilità, nella concussione, la specificazione patrimoniale. Il paradosso è che attualmente il Parlamento – argomenta – si appresta ad eliminare (nel voto di scambio), la qualificazione della utilità, nella considerazione che le utilità ben possono avere plurima natura, oltre quella patrimoniale. Insomma, il crocerossino Sisto, come i salmoni, risale il fiume, andando all’incontrario. Ovviamente sono pari a<hi rend="#b"> zero</hi>, salvo una distrazione del Pdl, le possibilità di riuscita dell’impresa contro natura. Però gli assicurano qualche punticino per la candidatura alle prossime elezioni. Cosa devi farsi per campare!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>