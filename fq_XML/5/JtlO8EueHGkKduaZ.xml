<doc sitename="Il Fatto Quotidiano" title="Ruby bis, Berlusconi ai pm: &quot;Ricostruzioni assurde, patologia giuridica&quot; - Il Fatto Quotidiano" author="RQuotidiano" date="2013-05-31" url="http://www.ilfattoquotidiano.it/2013/05/31/ruby-bis-berlusconi-contro-pm-ricostruzioni-incredibili-patologia-giuridica/612699/" hostname="ilfattoquotidiano.it" description="”Le argomentazioni utilizzate dai Pubblici ministeri milanesi nel processo Minetti, Mora, Fede, in relazione a quanto sarebbe accaduto nella mia casa, sono quanto di più lontano dalla realtà sia possibile immaginare”. Lo afferma Silvio Berlusconi in merito a quanto detto dai pm milanesi Sangermano e Forno oggi nel corso della requisitoria sul processo Ruby bis. …" categories="Giustizia" tags="Niccolò Ghedini;Ruby;Silvio Berlusconi" fingerprint="fdab9625d80f9435">
  <main>
    <head rend="h1">Ruby bis, Berlusconi ai pm: “Ricostruzioni assurde, patologia giuridica”</head>
    <graphic src="https://st.ilfattoquotidiano.it/wp-content/uploads/2012/06/berlusconi-ruby_INTERNA-NUOVA.jpg"/>
    <p>”Le argomentazioni utilizzate dai Pubblici ministeri milanesi nel <hi rend="#b">processo Minetti, Mora, Fede</hi>, in relazione a quanto sarebbe accaduto nella mia casa, sono quanto di più lontano dalla realtà sia possibile immaginare”. Lo afferma <hi rend="#b">Silvio Berlusconi</hi> in merito a <ref target="http://www.ilfattoquotidiano.it/2013/05/31/processo-ruby-bis-il-pm-chiede-7-anni-di-galera-per-fede-minetti-e-mora/611805/">quanto detto dai pm milanesi Sangermano e Forno oggi nel corso della requisitoria sul processo Ruby bis</ref>.</p>
    <p>”La fantasia dell’accusa appare davvero senza confini”, continua il leader del Pdl, “e si spinge a una <hi rend="#b">patologia giuridica</hi> che non può che destare indignazione e preoccupazione. Sono certo che la forza della verità dimostrerà la totale infondatezza di tali incredibili ed inaccettabili ricostruzioni”. Secondo Berlusconi, “decine e decine di testimonianze hanno asseverato l’<hi rend="#b">assoluta normalità delle cene</hi> presso la mia residenza e la totale assenza di qualsiasi connotazione men che corretta”. </p>
    <p>A Berlusconi,<ref target="http://www.ilfattoquotidiano.it/2013/05/13/processo-ruby-pm-boccassini-sei-anni-e-interdizione-perpetua-a-berlusconi/592112/"> imputato in un altro processo sul caso Ruby in attesa di sentenza dopo che l’accusa ha richiesto per lui sei anni di reclusione</ref>, si affianca il legale-parlamentare <hi rend="#b">Niccolò Ghedini</hi>. ”La requisitoria di quest’oggi non può che lasciare stupiti per la mancanza di correlazione fra la realtà processuale e le tesi accusatorie. A casa del Presidente Berlusconi”, ribadisce, “mai si sono verificati accadimenti quali quelli narrati. Tutti i testimoni non solo hanno escluso qualsiasi <hi rend="#b">attività prostitutiva</hi> ma anche che si siano verificate situazioni volgari o illecite”. Ancora una volta a Milano, aggiunge, “assistiamo a una aggressione totalmente sganciata dalle risultanze processuali alla vita privata e all’onorabilità del Presidente Berlusconi che non può non destare sconcerto”.</p>
    <p>Dopo l’intervento del leader e del suo avvocato, l’indignazione si propaga in tutto lo stato maggiore del Pdl. “Le parole utilizzate e le argomentazioni portate fanno venire i brividi perché chi sa e chi conosce il presidente Berlusconi, chi ha frequentato la sua casa, sa bene che sono tutte ricostruzioni inventate e condite di particolari lontani anni luce dalla verità”, dice per esempio <hi rend="#b">Daniela Santanché</hi>. Che però <ref target="http://www.ilfattoquotidiano.it/2012/10/06/telefonate-briatore-santanche-mora-e-fede-che-gentaglia/374198/">in alcune telefonate intercettate con l’amico Flavio Briatore parla delle serate di Arcore in ben altri termini</ref>. Le donne del centrodestra fanno quadrato. ”Prima lo sconcerto, poi anche la <hi rend="#b">paura</hi>, ma infine la rabbia”, afferma <hi rend="#b">Mariastella Gelmini</hi>, vicecapogruppo vicario alla Camera. “Dietro a tutto questo c’è solo e sempre il tentativo di parte della magistratura militante di sinistra di eliminare il leader del centrodestra dal palcoscenico della politica attraverso un uso della giustizia che non è degno di un paese civile”.</p>
    <p>Non mancano interpretazioni psicanalitiche. “‘L’odio è una cosa seria”, afferma il capogruppo alla Camera Brunetta. “A Palazzo di giustizia di Milano la requisitoria del pm sul caso Ruby è riuscito a renderlo grottesco. L’immagine di Berlusconi che viene fuori dalla mente di questi procuratori non attiene alla realtà processuale, ma ad una <hi rend="#b">fantasia morbosa</hi>”. Mentre per <hi rend="#b">Raffaele Fitto</hi>, la Procura di Milano è “ossessionata” da Berlusconi. </p>
    <p>“Fino a quando a Milano si abuserà della pazienza altrui continuando a denigrare Silvio Berlusconi con requisitorie di<hi rend="#b"> inaudita violenza</hi>?”, si domanda invece <hi rend="#b">Maurizio Gasparri</hi>, vicepresidente Pdl. Mentre per <hi rend="#b">Fabrizio Cicchitto</hi>, “tutta la requisitoria del pm al processo Ruby-bis è fondata su un’operazione di spionaggio dal buco della serratura fondata sul principio ‘a estremi mali, estremi rimedi”. Per <hi rend="#b">Renato Schifani</hi>, già presidente del Senato, “la requisitoria dei pm di Milano è un <hi rend="#b">pessimo romanzo di fantascienza</hi>. Una ricostruzione proditoria, totalmente opposta alla verità emersa dal processo. L’onore e la dignità del presidente Berlusconi sono ben al di sopra del giudizio di una certa magistratura che mostra ancora una volta il suo instancabile accanimento nei confronti del nostro leader”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>