<doc sitename="Il Fatto Quotidiano" title="&quot;Diamo il benvenuto al tanto diffamato, incompreso, umile uomo del popolo Silvio Berlusconi&quot;: in scena il contestato musical sul leader di Forza Italia - Il Fatto Quotidiano" author="Davide Turrini" date="2023-03-27" url="https://www.ilfattoquotidiano.it/2023/03/27/diamo-il-benvenuto-al-tanto-diffamato-incompreso-umile-uomo-del-popolo-silvio-berlusconi-in-scena-il-contestato-musical-sul-leader-di-forza-italia/7110346/" hostname="ilfattoquotidiano.it" description="Costerà 28 sterline sedersi in platea al Southwark Playhouse di Londra per seguire le due ore di Berlusconi: a new musical. Lo spettacolo teatrale zeppo di canzoni originali, definito dalla stampa inglese “oltraggioso”, che riguarda il magico mondo dell’ex presidente del consiglio italiano debutterà il 29 marzo e andrà di lungo a suon di repliche …" categories="Attualità" tags="Londra;Silvio Berlusconi" fingerprint="cca7562cb8f36e30">
  <main>
    <p><hi rend="#b">Costerà 28</hi><hi rend="#b">sterline</hi> sedersi in platea al <hi rend="#b">Southwark Playhouse</hi> di<hi rend="#b"> Londra</hi> per seguire le due ore di <hi rend="#i"> Berlusconi: a new musical</hi>. Lo spettacolo teatrale zeppo di canzoni originali, definito dalla stampa inglese “oltraggioso”, che riguarda il magico mondo dell’ex presidente del consiglio italiano debutterà il</p>
    <p><hi rend="#b">29 marzo</hi>e andrà di lungo a suon di repliche fino al</p>
    <p><hi rend="#b">29 aprile</hi>.</p>
    <p>Nelle note a supporto della vendita dei biglietti si specifica peraltro che lo spettacolo “c<hi rend="#b">ontiene un linguaggio forte, riferimenti sessuali, foschia e luci lampeggianti</hi>” ma che soprattutto viene consigliato dai 14 anni in su. Gli autori <hi rend="#b">Ricky Simmons</hi> e<hi rend="#b"> Simon Vaughan</hi> spiegano nella presentazione ufficiale: “È ora di mettere le cose in chiaro. Diamo il benvenuto sul palco all’ex crooner di navi da crociera diventato multimiliardario e primo ministro italiano… il tanto diffamato, incompreso, umile uomo del popolo Silvio Berlusconi!”.</p>
    <p>E continuano: “Un’esposizione esilarante, birichina e rumorosa dell’originale magnate dei media e politico populista perennemente abbronzato raccontata attraverso gli occhi di donne formidabili pronte a condividere la loro versione della storia e rompere la patina di quel sorriso da un milione di lire. Mentre Silvio cerca di sancire la sua eredità scrivendo l’opera della sua vita, i suoi detrattori si stanno avvicinando…”. Insomma,<hi rend="#b"> saranno le “donne” di B. a raccontare l’ex premier</hi>, oggi leader imperituro di Forza Italia.</p>
    <p>A guardare il cast, infatti, sbucano una certa <hi rend="#b">Veronica</hi>, <hi rend="#b">Mamma Rosa</hi>, ma anche tal Ilda (Boccassini, of course ndr), le sconosciute Bella (sic!) e Fama. Non paghi, gli ideatori e produttori del progetto (<hi rend="#b">Alan Hayling</hi> – capo della<hi rend="#i"> Renegade Pictures</hi> e con un passato nella <hi rend="#i">BBC</hi> – e <hi rend="#b">Francesca Moody</hi> – <hi rend="#i">Fleabag</hi> serie cult di Amazon Prime Video), hanno inserito pure un “giudice” e nientemeno che Vladimir Putin, probabilmente con il suo celebre “lettone”. Il Cavaliere sarà interpretato da <hi rend="#b">Sebastien Torkia</hi>, attore non calvo e nemmeno pingue come l’originale che si misurerà dopo la versione teatrale di <hi rend="#i"> Mamma mia! </hi>In brani come For Italy, Bunga Bunga, Thank Goodness for Silvio e My Weekend with Vladimir. Insomma, questo musical che viene definito come travolgente, irrefrenabile, ultra satirico, sarà tutto da scoprire, sperando che gli anglosassoni travolti da un legittimo e sarcastico istinto politico non campino di luoghi comuni e stereotipi sull’intero paese Italia.</p>
  </main>
  <comments/>
</doc>