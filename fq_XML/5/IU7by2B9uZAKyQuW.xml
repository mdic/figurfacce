<doc sitename="Il Fatto Quotidiano" title="M5S, dalla Tav alla legge elettorale: i 30 motivi del no a Bersani - Il Fatto Quotidiano" author="RQuotidiano" date="2013-03-27" url="http://www.ilfattoquotidiano.it/2013/03/27/m5s-dalla-tav-alla-legge-elettorale-30-motivi-del-no-a-bersani/544046/" hostname="ilfattoquotidiano.it" description="Dai rimborsi elettorali, alla mancata abolizione delle province, dall’assenza di una legge anticorruzione seria, alla mancata riforma elettorale. Sono una trentina i motivi per i quali il M5S dice no ad un governo Bersani. Motivi elencati nel dettaglio in una nota diffusa al Senato dal M5S. Il Movimento spiega infatti in un comunicato i motivi …" categories="Politica" tags="Corruzione;F35;Giorgio Napolitano;Governo Monti;Monte dei Paschi di Siena;Movimento 5 Stelle;Pier Luigi Bersani;Riforma Elettorale;Silvio Berlusconi;Tav" fingerprint="a37f249c44e282a9">
  <main>
    <head rend="h1">M5S, dalla Tav alla legge elettorale: i 30 motivi del no a Bersani</head>
    <graphic src="https://st.ilfattoquotidiano.it/wp-content/uploads/2013/03/lombardi_crimi_m5s_interna-nuova.jpg" alt="Roberta Lombardi e Vito Crimi"/>
    <p>Dai <hi rend="#b">rimborsi elettorali,</hi> alla<hi rend="#b"> mancata abolizione delle province,</hi> dall’assenza di una<hi rend="#b"> legge anticorruzione</hi> seria, alla mancata <hi rend="#b">riforma elettorale.</hi> Sono una trentina i motivi per i quali il M5S dice no ad un governo Bersani. Motivi elencati nel dettaglio in una nota diffusa al Senato dal M5S. Il Movimento spiega infatti in un comunicato i motivi della loro decisione: un lungo elenco di mancati provvedimenti e, in ultimo, un motivo che risiede tutto nell’approccio dei vecchi partiti. Oggi i <ref target="http://www.ilfattoquotidiano.it/2013/03/27/bersani-incontra-m5s-vi-chiedo-di-non-impedire-partenza-del-governo/543639/">parlamentari e il segretario del Pd si sono confrontati, ma la riunione si è conclusa con un nulla di fatto</ref>.</p>
    <p>“Non puoi risolvere un problema con lo stesso tipo di pensiero che hai usato per crearlo” dicono i 5 Stelle citando Albert Einstein. Ecco, invece, l’elenco nel dettaglio. “Perché di <hi rend="#b">reddito di cittadinanza</hi> non ha mai parlato finché non l’ha tirato fuori il M5S; perché non ha mai fatto una serie legge anticorruzione; Perché non ha mai abolito il <hi rend="#b">finanziamento pubblico</hi> ai giornali; perché ha approvato l’<hi rend="#b">Imu</hi>; perché non ha mai abolito le province; perché ci ha regalato la tassa da 4 miliardi servita a pagare i conti di <hi rend="#b">Monte dei Paschi di Siena</hi>; perché non ha mai fatto la legge sul <hi rend="#b">conflitto di interessi</hi>; perché ha ratificato trattati come il Fiscal Compact e il Mes; perché si sono accorti solo dopo venti anni che una legge del 1957 rende <hi rend="#b">Berlusconi ineleggibile</hi>; perché è quello di: “I rimborsi elettorali ci vogliono, se no non sopravviviamo”; perché la<hi rend="#b"> Tav</hi> è il progresso; perché copia le Parlamentarie del M5S ma poi riserva i posti chiave per i soliti noti (Bindi &amp; Co.); perché è quello di “abbiamo una banca”; perché è quello di Prodi che ci ha portato nell’euro; perché è quello del golpe morbido di <hi rend="#b">Giorgio Napolitano</hi>; Perché “il Lodo Alfano non è un nostro problema, non è la priorità”; perché è quello dell’indulto; perché non ha mai cancellato le<hi rend="#b"> leggi “ad personam”</hi>; perché ha contribuito al finanziamento delle missioni di “guerra”; perché i bombardieri <hi rend="#b">F35</hi> servono per le missioni di pace; perché asseriva candidamente in aula che <hi rend="#b">Berlusconi</hi> sapeva che non sarebbero state toccate le sue televisioni; perché ha fatto da stampella a Berlusconi in tutto questi anni; perché 32 parlamentari del Pd erano assenti quando si votava la fiducia per lo scudo fiscale, e ne sarebbero bastati 20; perché non ha mai cambiato la legge elettorale né reintrodotto le preferenze; perché ha avallato le politiche “a-sociali” del <hi rend="#b">governo Monti</hi>; perché ha detto sì alle pensioni a 67 anni; perché Bersani si scagliò contro l’ordine dei medici dell’Emilia, rei di aver chiesto una moratoria sulla costruzione di<hi rend="#b"> nuovi inceneritori;</hi> perché ha sostenuto la gestione privata dell’a<hi rend="#b">cqua</hi>, dei <hi rend="#b">rifiuti</hi> e del <hi rend="#b">trasporto pubblico</hi> a favore di investitori privati e a discapito dei cittadini; perché – conclude – ha collaborato alla sottrazione di risorse alla scuola pubblica, mantenendo i finanziamenti alla <hi rend="#b">scuola privata</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>