<doc sitename="Il Fatto Quotidiano" title="Il messaggio di Silvio Berlusconi alla convention di Forza Italia: &quot;Eccomi, per la prima volta da un mese in giacca e camicia per voi&quot; - Il Fatto Quotidiano" author="F Q" date="2023-05-06" url="https://www.ilfattoquotidiano.it/2023/05/06/il-messaggio-di-silvio-berlusconi-alla-convention-di-forza-italia-eccomi-per-la-prima-da-un-mese-volta-in-giacca-e-camicia-per-voi/7152789/" hostname="ilfattoquotidiano.it" description="Standing ovation e un grande applauso dalla convention di Forza Italia per Silvio Berlusconi che chiude l’evento con un videomessaggio dall’ospedale San Raffaele, dove Berlusconi è ricoverato ormai da un mese. Il presidente di Forza Italia compare nel video vestito in giacca e camicia blu scuro, seduto alla scrivania, con la spilla del partito appuntata …" categories="Politica" tags="Forza Italia;Silvio Berlusconi" fingerprint="2df0101ce82ac32d">
  <main>
    <p>Standing ovation e un grande applauso dalla convention di Forza Italia per <hi rend="#b">Silvio Berlusconi</hi> che chiude l’evento con un videomessaggio dall’ospedale San Raffaele, dove Berlusconi è ricoverato ormai da un mese. Il presidente di <hi rend="#b">Forza Italia</hi> compare nel video vestito in giacca e camicia blu scuro, seduto alla scrivania, con la spilla del partito appuntata al petto. Sul tavolo un bicchier d’acqua e due dei libri che ha scritto ‘L’Italia che ho in mente’ e ‘Discorsi per la democrazia’. “Eccomi, sono qui per voi, per la prima volta in camicia e giacca dopo oltre un mese”. Così il leader di Fi, <hi rend="#b">Silvio Berlusconi</hi>, esordisce nel video. L’ex premier pronuncia il suo discorso con voce a tratti affaticata e ripercorre le tappe della sua carriera politica così come quelle del ricovero: “Qualche notte fa, qui al San Raffaele mi sono svegliato improvvisamente con una domanda in testa che non riuscivo a mandare via. ‘Ma come mai sono qui? Ma che ci faccio qui? Per cosa sto combattendo io qui?’. Vicino a me vegliava la mia Marta. Anche a lei posi la stessa domanda. ‘Perché siamo qui?’. E lei mi disse: “Siamo qui perché hai lavorato tanto, ti stai impegnando molto perché per salvare la nostra democrazia e la nostra libertà’. E questo voglio ricordarlo, voglio raccontare anche a voi quel che ho pensato e passato, anche se so che il farlo mi emozionerà davvero”.</p>
    <p>Alla parte personale <hi rend="#b">Berlusconi</hi> ha alternato passaggi politici. I soliti, quelli dedicati alla minaccia comunista che lo ha fatto “scendere in campo” e qualcuno più attuale sull’Europa e al futuro di <hi rend="#b">Forza Italia</hi>. “Cari amici, manca circa un anno alle elezioni europee. L’Europa è il nostro orizzonte di riferimento, solo <hi rend="#b">l’Europa</hi> può essere protagonista nelle grandi sfide globali, a cominciare da quella posta dall’imperialismo cinese. Dobbiamo far sì che l’Europa divenga un vero Continente unito, con regole di voto diverse rispetto a quelle attuali. Dobbiamo passare dall’unanimità alla maggioranza qualificata, che io ho proposto possa essere il voto dell’80/85% dei Paesi Europei”. Un accenno, quello sul rapporto con la Cina, che ritorna nel messaggio del leader: “In Unione europea dobbiamo avere un’unica <hi rend="#b">politica</hi><hi rend="#b">militare</hi>, con una forte cooperazione tra le forze armate di tutti i Paesi Europei – ha detto – con un aumento della spesa militare e con un Corpo di pronto Intervento di almeno 300mila uomini. Tutto questo, che io chiedo dal 2002, non è stato mai realizzato – ha sottolineato – E purtroppo così, l’<hi rend="#b">Europa</hi>, nel mondo, conta poco. Se la Cina, lo dico naturalmente per assurdo, un giorno decidesse di occupare l’<hi rend="#b">Italia</hi>, e magari qualche altro <hi rend="#b">Paese</hi><hi rend="#b">Europeo</hi>, non sapremmo assolutamente contrastarla e la cosa migliore che ci converrebbe fare sarebbe quella di andare a scuola a studiare il cinese”. Lo ha detto il leader di FI, Silvio Berlusconi, intervenendo con un video alla convention del partito a Milano.</p>
    <p>Successivamente Berlusconi ha ripercorso le <hi rend="#b">tappe fondamentali</hi> della sua carriera politica, ricordando soprattutto di come tra il 1993 e il gennaio 1994 maturò l’idea della sua discesa in campo. L’ex premier è partito da un incontro con i sondaggisti di <hi rend="#b">Fininvest</hi> nel 1993 che gli preannunciarono “la vittoria dei comunisti” alle imminenti elezioni anticipate, e le successive tappe fino al suo annuncio in Tv con la <hi rend="#b">fondazione</hi> di Forza Italia. “In pochi mesi, con i miei più cari amici sapemmo dar vita all’unico partito in Italia che è continuatore e interprete della tradizione liberale, della <hi rend="#b">tradizione</hi><hi rend="#b">cristiana</hi>, della tradizione garantista, della tradizione europeista e atlantista e vincemmo le elezioni – ha ricordato il leader di Fi – Questi <hi rend="#b">valori</hi> sono in noi: ci appartengono perché sono quelli più naturali negli uomini liberi del ventunesimo secolo. Noi non siamo <hi rend="#b">professionisti</hi> della politica – ha aggiunto – noi siamo uomini che vengono dal lavoro, dalle professioni, dall’imprenditoria. Anche in questo siamo diversi da loro. Loro – ha detto ancora -, in maggioranza, non hanno mai lavorato, hanno fatto solo politica, hanno parlato, parlato, parlato e soprattutto <hi rend="#b">sparlato</hi>“.</p>
    <p>Tornando a parlare del presente, Berlusconi ha sottolineato il ruolo di Forza Italia nell’attuale Governo Meloni: “Noi siamo il pilastro essenziale e leale di questa <hi rend="#b">maggioranza</hi>, siamo la spina dorsale di questo esecutivo. Per questo siamo in campo, per far sì che le sue <hi rend="#b">decisioni</hi> siano davvero corrette, giuste, equilibrate”. E fin ora come si è comportato questo esecutivo? Per Berlusconi non ci sono dubbi: “In pochi mesi ha portato a casa risultati di cui siamo orgogliosi”. Anche per questo il rapporto con le altre forze della maggioranza è solido: “Continueremo su questa strada, con un rapporto leale e costruttivo con i nostri alleati, ai quali ci legano non soltanto un programma comune ma una vera e consolidata amicizia”. Poi una sorta di discorso motivazionale alla platea della convention: “Forza Italia è per noi come una <hi rend="#b">religione</hi><hi rend="#b">laica</hi>, la religione della libertà di cui parlava <hi rend="#b">Benedetto</hi><hi rend="#b">Croce</hi>, una religione del cuore, della mente, un impegno verso noi stessi, i nostri figli, gli italiani. Mi raccomando – ha sottolineato – andiamo avanti così, con convinzione, entusiasmo, <hi rend="#b">passione</hi>. Nessuno riuscirà a sconfiggerci, vedrete che gli italiani ci considereranno i loro santi laici, i <hi rend="#b">santi della loro libertà</hi> e del benessere. Sarò con voi – ha detto ancora – con lo stesso entusiasmo e lo stesso impegno del ’94, il futuro è delle nostre idee, il futuro ci deve garantire una vera e completa <hi rend="#b">libertà</hi>“. Per quanto riguarda le cose da fare in Italia, l’ex presidente del Consiglio è tornato a battere su punti a lui molto cari: “Vogliamo aumentare le <hi rend="#b">pensioni</hi>, i salari, gli stipendi che sono rimasti quelli di 20 anni fa. Noi vogliamo ridurre la<hi rend="#b"> pressione fiscale</hi> sotto il 40% mentre ora è al 44%”. Poi le infrastrutture, altro must della sua vita: “Vogliamo costruire tutte le <hi rend="#b">infrastrutture</hi> necessarie per rendere veramente moderno il nostro Paese – ha aggiunto – Ed ora dobbiamo anche trovare urgentemente una risposta al problema della <hi rend="#b">siccità</hi> per far sì che i nostri campi non restino senza acqua e i rubinetti non restino all’asciutto, come purtroppo oggi avviene in alcune nostre città. Abbiamo già cominciato a realizzare questi obbiettivi”.</p>
    <p>Non poteva mancare, come detto, un riferimento al <hi rend="#b">comunismo</hi>, altro cavallo di battaglia di Berlusconi sin dalla sua discesa in campo. “Se chiedete ad un parlamentare di <hi rend="#b">sinistra</hi> cos’è il comunismo, quali sono i valori del comunismo, molti di loro non lo sanno o non lo vogliono dire – ha spiegato – Non sanno dirti, o non vogliono dirti, che il comunismo dalla sua origine considera lo <hi rend="#b">Stato</hi> superiore a tutto, ritengono che lo Stato debba decidere su tutto, che non approvi l’iniziativa economica privata, ritengono che non approvi la proprietà privata – ha detto ancora – non tutti vogliono ammettere neppure che il Comunismo negli anni di <hi rend="#b">Stalin</hi> e di <hi rend="#b">Mao</hi> tolse ai contadini la proprietà dei loro campi lasciando morire di fame in <hi rend="#b">Cina</hi> ma anche in <hi rend="#b">Ucraina</hi> e in <hi rend="#b">Russia</hi> più di 80 milioni di persone”. “Solo in Ucraina – ha continuato – la carestia provocata artificialmente dai <hi rend="#b">comunisti</hi> determinò almeno 5 milioni di morti” ha aggiunto l’ex premier, secondo cui “per molti dei nostri <hi rend="#b">avversari</hi>, essere di sinistra è un <hi rend="#b">partito preso</hi>, è una <hi rend="#b">moda</hi>, è un atteggiamento, un modo per far carriera, magari anche per mettersi in tasca un ricco <hi rend="#b">stipendio</hi><hi rend="#b">parlamentare</hi>. Per noi – ha concluso – fare politica è invece batterci per i nostri valori, per la nostra libertà, per i nostri figli, per il futuro del nostro Paese, fieri e orgogliosi dei nostri ideali”.</p>
    <p>Nei venti minuti di durata del <hi rend="#b">video</hi>, sono state sedici le volte in cui la <hi rend="#b">platea</hi> ha sottolineato con applausi le parole del leader. I partecipanti hanno ascoltato il discorso in silenzio ma sono comunque tanti gli applausi che sono scattati, in particolare quando <hi rend="#b">Berlusconi</hi> ha parlato della sua discesa in campo, della lotta ai <hi rend="#b">comunisti</hi> e alla sinistra, del futuro del partito e del fatto che è un pilastro essenziale del <hi rend="#b">governo</hi>, sul contrasto alla Cina. Al termine della kermesse tutti i ministri e i vertici di <hi rend="#b">Forza</hi><hi rend="#b">Italia</hi> sono saliti sul palco. “Questo evento – ha detto Tajani – ha ridato l’orgoglio di essere di Forza Italia” di cui <hi rend="#b">Berlusconi</hi> è “il leader”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>