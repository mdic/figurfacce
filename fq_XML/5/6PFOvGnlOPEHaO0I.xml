<doc sitename="Il Fatto Quotidiano" title="Agcom, par condicio anche per Monti. Bersani: &quot;Non vado in tv, fate inchieste&quot; - Il Fatto Quotidiano" author="RQuotidiano" date="2012-12-28" url="http://www.ilfattoquotidiano.it/2012/12/28/agcom-par-condicio-anche-per-monti-bersani-non-vado-in-tv-al-mio-posto-inchieste/456878/" hostname="ilfattoquotidiano.it" description="Mentre il Consiglio dell’Agcom approva all’unanimità il regolamento per l’attuazione della par condicio in campagna elettorale, Pierluigi Bersani annuncia che non ha nessuna intenzione di partecipare ai dibattiti televisivi, nonostante l’onnipresenza mediatica del suo avversario Silvio Berlusconi. L’Autorità per le garanzie nelle comunicazioni ha dato il via alle modifiche al regolamento sulla par condicio per le elezioni politiche …" categories="Elezioni 2013" tags="Agcom;Mario Monti;Par Condicio;Pier Luigi Bersani;Rai;Silvio Berlusconi" fingerprint="2e9a606d5d9d6cac">
  <main>
    <head rend="h1">Agcom, par condicio anche per Monti. Bersani: “Non vado in tv, fate inchieste”</head>
    <graphic src="https://st.ilfattoquotidiano.it/wp-content/uploads/2012/12/monti-tv-rai-interna-nuova.jpg"/>
    <p>Mentre il Consiglio dell’<hi rend="#b">Agcom</hi> approva all’<hi rend="#b">unanimità</hi> il regolamento per l’attuazione della<hi rend="#b"> par condicio</hi> in campagna elettorale, <hi rend="#b">Pierluigi Bersani</hi> annuncia che non ha nessuna intenzione di partecipare ai dibattiti televisivi, nonostante l’<hi rend="#b">onnipresenza mediatica</hi> del suo avversario <hi rend="#b">Silvio Berlusconi</hi>.</p>
    <p>L’Autorità per le garanzie nelle comunicazioni ha dato il via alle modifiche al regolamento sulla<hi rend="#b"> par condicio</hi> per le elezioni politiche che si applica alle emittenti private e locali, alla stampa e ai sondaggi. Le modifiche apportate estendono la norme ai soggetti<hi rend="#b"> non candidati</hi>, come <hi rend="#b">Mario Monti</hi>. Inoltre, l’<hi rend="#b">articolo 7</hi> prevede che le presenze di tali soggetti nei programmi di informazione siano <hi rend="#b">equiparate</hi> a quelle dei candidati e che tali soggetti non possano essere presenti nei programmi di intrattenimento.</p>
    <p>Intanto però Bersani, candidato premier del Partito democratico, fa sapere che non andrà a <hi rend="#i">Porta a porta</hi> né a <hi rend="#i">Unomattina</hi>: “Faccio una proposta: la <hi rend="#b">Rai</hi> dedichi lo stesso tempo che secondo il bilancino sarebbe toccato a me, a trasmettere <hi rend="#b">inchieste</hi> sulla situazione in Siria o sui dati dei Confindustria sul meridione. Alla Rai dico: il mio tempo lo utilizzi così, in questo modo, più <hi rend="#b">Berlusconi</hi> va in tv, più volte si parlerà di problemi seri, con un moltiplicatore positivo. E’ ora di finirla con le pantomime”. E ha aggiunto: “La cosa più irritante, dopo aver subito l’irritante invasione di Berlusconi in televisione, è sentirmi dire ‘vabbè, ora vieni anche tu. Non può funzionare in questo modo. Cosa devo fare, devo andare in tv perché c’è andato Berlusconi?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>