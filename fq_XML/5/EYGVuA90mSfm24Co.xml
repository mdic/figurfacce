<doc sitename="Il Fatto Quotidiano" title="Sottosegretari a Giustizia e Telecomunicazioni In pole position i nomi cari a Berlusconi - Il Fatto Quotidiano" author="Antonio Massari" date="2011-11-26" url="http://www.ilfattoquotidiano.it/2011/11/26/sottosegretari-chiave-i-nomi-che-vuole-b/173250/" hostname="ilfattoquotidiano.it" description="Giustizia e Telecomunicazioni: i ministeri chiave per Silvio Berlusconi, le forche caudine per il governo Monti, le scelte più significative per dimostrare la discontinuità con il passato. E il toto-nomine dei sottosegretari dimostra che tutto procede senza grandi mutamenti di direzione. Il principale candidato, come sottosegretario al ministero di Giustizia, è Giovanni Ferrara (Unicost): il …" categories="Politica" tags="Annozero;Giancarlo Innocenzi;Giustizia;Michele Santoro;Procura di Roma;Silvio Berlusconi;Sottosegretari;Telecomunicazioni" fingerprint="abae17cce1226b19">
  <main>
    <head rend="h1">Sottosegretari a Giustizia e Telecomunicazioni <lb/> In pole position i nomi cari a Berlusconi</head>
    <p>
      <ref target="http://www.ilfattoquotidiano.it/wp-content/uploads/2011/11/giovanni_ferrara_interna.jpg">
        <graphic decoding="async" class="size-full wp-image-173339" title="giovanni_ferrara_interna" src="http://www.ilfattoquotidiano.it/wp-content/uploads/2011/11/giovanni_ferrara_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/11/giovanni_ferrara_interna.jpg" title="giovanni_ferrara_interna"/>
    <p>Giustizia e Telecomunicazioni: i ministeri chiave per <hi rend="#b">Silvio Berlusconi</hi>, le forche caudine per il governo Monti, le scelte più significative per dimostrare la discontinuità con il passato. E il toto-nomine dei sottosegretari dimostra che tutto procede senza grandi mutamenti di direzione. Il principale candidato, come sottosegretario al ministero di Giustizia, è <hi rend="#b">Giovanni Ferrara</hi> (Unicost): il capo della Procura di Roma – battezzata da tempo immemorabile il “porto delle nebbie” – non pare un uomo di vera rottura con il passato. Di vera e propria continuità, invece, si può parlare per il ministero delle Telecomunicazioni dove, tra i principali candidati, troviamo il direttore generale dell’Agcom, <hi rend="#b">Roberto Viola</hi>, e l’estensore della legge Gasparri, <hi rend="#b">Vincenzo Zeno Zancovich</hi>.</p>
    <p>Viola – senza sapere di essere intercettato – parlava amabilmente con <hi rend="#b">Giancarlo Innocenzi</hi>, all’epoca commissario dell’Agcom, delle strategie per zittire Santoro. Nessuna reazione alle invettive che Innocenzi, imbeccato da Berlusconi, portava contro <hi rend="#i">Annozero</hi>: eppure, l’autorità garante per telecomunicazioni, ha il compito di proteggere il pluralismo dell’informazione. A giudicare dalle telefonate, Viola preferiva schierarsi con Innocenzi, quindi con Berlusconi. Il 29 novembre 2009 – quindi appena due anni fa – Innocenzi lo chiama per lamentarsi che “il presidente è inferocito, ovviamente perché gli hanno comunicato che Santoro fa il processo Mills… e allora a questo punto lui mi ha detto ‘spiegami che cazzo ci state a fare lì’….”.</p>
    <p>Sul “che cazzo ci state a fare lì”, cioè nell’Agcom, Viola non batte ciglio. Il vero problema è che <hi rend="#i">Annozero </hi>sta preparando una puntata sul caso <hi rend="#b">Mills</hi>, quindi su un’inchiesta che riguarda Berlusconi, e questo non va bene. Infatti, pochi giorni dopo, valuterà con Innocenzi una ‘strategia’. Viola commenta – sempre parlando con Innocenzi – che con il “codice dei processi, <hi rend="#b">Santoro </hi>ci si è pulito una cosa che manco te posso dire per rispetto”. E aggiunge: “Avremmo messo a punto una strategia, adesso la cosa più urgente e importante è che si faccia il comitato di vigilanza, perché poi è quello che andrà, diciamo, il dossier che prepariamo…”. Viola non è stato neanche indagato, nell’inchiesta della <hi rend="#b">Procura di Trani</hi>, ma queste conversazioni non hanno soltanto un valore penale: il loro tenore è politico.</p>
    <p>Con Viola sottosegretario alle Telecomunicazioni, <hi rend="#b">Silvio Berlusconi </hi>non trova un uomo ostile ma, al contrario, un funzionario che s’è già dimostrato collaborativo e sensibile ai suoi problemi. Se la scelta dovesse cadere su <hi rend="#b">Vincenzo Zeno Zancovich</hi>, poi, il ministero più caro a Berlusconi parrebbe davvero blindato nella direzione che più gradisce: in perfetta sintonia con i suoi affari. Sintonia legislativa, visto che il professor Zancovich, docente universitario di Diritto comparato alla <hi rend="#b">Roma Tre</hi>, è lo stesso Zancovich estensore della legge Gasparri. La legge del 2003 che salvò <hi rend="#b">Rete 4</hi> dal satellite, nonostante una sentenza della Consulta, e incentivò la pubblicità televisiva – tanto preziosa per l’ex premier – a discapito della pubblicità destinata alla carta stampata. Il pluralismo televisivo congegnato da Zancovich, infine, non pare abbia portato rivali in casa <hi rend="#b">Mediaset </hi>che, ora come allora, è rimasta a godere della sua posizione dominante.</p>
    <p>Per quanto riguarda <hi rend="#b">Giovanni Ferrara</hi>, invece, bisogna ricordare che la sua procura non s’è distinta per grandi indagini sui politici romani. In tanti lo descrivono come un gentiluomo, un capo mai arrogante, ma sempre attento agli equilibri. A volte fin troppo: non prese una posizione dura nei riguardi del suo “braccio destro”, il procuratore aggiunto <hi rend="#b">Achille Toro</hi>, poi condannato dalla procura di Perugia per rivelazione del segreto d’ufficio. Eppure Toro spifferava segreti alla “cricca” legata a <hi rend="#b">Diego Anemone</hi>,<hi rend="#b"> Guido Bertolaso</hi> e altri compagnucci d’appalti. E proprio su quest’inchiesta, che nacque a Firenze, nel febbraio 2010 Ferrara attaccò la procura toscana perché, a suo dire, non aveva rispettato le regole sulla competenza. Poi ingranò la retromarcia, dichiarò che non v’era alcuno “scontro” tra le due procure, ma da Toro non prese le distanze, continuando a usare una grande cautela nei toni, persino di fronte alla scoperta d’aver avuto al suo fianco una “talpa”.</p>
    <p>
      <hi rend="#b">da Il Fatto Quotidiano del 26 novembre 2011</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>