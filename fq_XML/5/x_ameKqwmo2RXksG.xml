<doc sitename="Il Fatto Quotidiano" title="Berlusconi inizia la chemioterapia: ha una leucemia. &quot;Situazione complessa ma stabile&quot;" author="F Q" date="2023-04-06" url="https://www.ilfattoquotidiano.it/2023/04/06/silvio-berlusconi-ha-una-leucemia-chemioterapia-situazione-complessa-ma-stabile/7122278/" hostname="ilfattoquotidiano.it" description="È &quot;sempre vigile&quot; e si sta provando a ristabilire una corretta ossigenazione del sangue" categories="Politica" tags="Alberto Zangrillo;San Raffaele;Silvio Berlusconi" fingerprint="f4f74b45bd234325">
  <main>
    <head rend="h1">Berlusconi inizia la chemioterapia: ha una leucemia. “Situazione complessa ma stabile”</head>
    <graphic src="https://st.ilfattoquotidiano.it/wp-content/uploads/2023/04/05/berlusconi-2-690x362.jpg"/>
    <p>Una situazione<hi rend="#b"> “complessa ma stabile”</hi> per <hi rend="#b">Silvio Berlusconi</hi>, che è “sempre vigile” mentre i medici stanno provando a ristabilire una corretta <hi rend="#b">ossigenazione</hi> del <hi rend="#b">sangue</hi> per alleviare lo stress del <hi rend="#b">sistema cardiovascolare</hi> e respiratorio. A destare <hi rend="#b">“grande preoccupazione”</hi> sono in particolare i <hi rend="#b">problemi ematici</hi> dovuti a una forma di <hi rend="#b">leucemia</hi>, scoperta <hi rend="#b">“da qualche settimana”</hi> per la quale mercoledì ha iniziato la <hi rend="#b">chemioterapia</hi>. È questo il quadro tracciato da fonti sanitarie dopo la prima notte di ricovero da ambienti vicini all’ex presidente del Consiglio, assistito all’ospedale San Raffaele in <hi rend="#b">terapia intensiva</hi> cardio-toraco-vascolare dopo aver accusato affanno respiratorio dall’alba di mercoledì. Il problema ai polmoni sarebbe una conseguenza della leucemia.</p>
    <p>Le analisi svolte dall’equipe, coordinata dal suo medico personale <hi rend="#b">Alberto Zangrillo</hi>, hanno restituito questo <hi rend="#b">scenario clinico</hi>, secondo quanto riporta il <hi rend="#i">Corriere della Sera</hi>. Una situazione complessa, appunto, ma apparentemente stabilizzata nel corso del primo giorno di ricovero. C’è <hi rend="#b">preoccupazione</hi> per la salute del leader di Forza Italia, perché le complicazioni innescate dalla malattia sono particolarmente debilitanti per un 86enne che, oltretutto, due anni fa ha già affrontato e superato una <hi rend="#b">polmonite bilaterale</hi> dovuta al <hi rend="#b">Covid-19</hi>. È per questo che – per volontà della famiglia – mercoledì non è stato diffuso un bollettino medico. C’era la necessità di comprendere come si sarebbe evoluto il quadro nel corso delle prime ore di cure, quale sarebbe stata la reazione ai <hi rend="#b">farmaci</hi> somministrati a Berlusconi.</p>
    <p>Che <hi rend="#b">giovedì mattina</hi>, come comunicato da Forza Italia, ha telefonato al coordinatore nazionale Antonio <hi rend="#b">Tajani</hi> e ha parlato con il capogruppo alla Camera Paolo <hi rend="#b">Barelli</hi>, con il vice presidente del Senato Maurizio <hi rend="#b">Gasparri</hi>: “Ha rivolto un affettuoso saluto e ha raccomandato il massimo <hi rend="#b">impegno</hi> in Parlamento, al governo e in Forza Italia perché ‘Il Paese ha bisogno di noi!'”. Tutti, si legge nella nota di Forza Italia, “gli hanno assicurato che non mancheranno di essere più <hi rend="#b">attenti</hi>, ligi e presenti nel seguire le sue <hi rend="#b">indicazioni</hi>, in attesa che si ristabilisca presto e torni a essere il <hi rend="#b">combattente</hi> di sempre”.</p>
    <p>Mercoledì l’ex premier aveva ricevuto la visita di tutti i figli – <hi rend="#b">Marina</hi>, Piersilvio, <hi rend="#b">Barbara</hi>, Eleonora e <hi rend="#b">Luigi</hi> – e del fratello <hi rend="#b">Paolo</hi>, oltre alla presenza fissa della compagna <hi rend="#b">Marta Fascina</hi>, arrivata con lui al San Raffaele mercoledì mattina. Poco prima di mezzanotte, Zangrillo ha lasciato il San Raffaele senza rilasciare dichiarazioni ai giornalisti che lo attendevano all’esterno. “Andate a dormire” sono state le uniche parole rivolte dal professore ai cronisti. Il professore non parlerà neanche giovedì: da ambienti del San Raffaele si apprende che al momento non è previsto un bollettino medico.</p>
    <p>Ma, da ambienti vicini all’ex cavaliere, è arrivata comunque una sintesi di come è trascorsa la notte: la situazione rimane “complessa ma stabile”, Berlusconi è “sempre vigile” e si sta provando a ristabilire una corretta ossigenazione del sangue. La<hi rend="#b"> carenza di ossigeno</hi> ha messo sotto stress il sistema cardiovascolare e quello respiratorio che è a rischio di <hi rend="#b">infezioni</hi>, compresa la polmonite che potrebbe complicare il quadro generale. Per Berlusconi si profila un ricovero di <hi rend="#b">diversi giorni</hi> dopo che i cinque giorni trascorsi in reparto tra il 24 e il 30 marzo non sono stati risolutivi.</p>
    <p>L’ex presidente del Consiglio era tornato a casa, dove ha trascorso la domenica delle Palme. Da Arcore aveva ringraziato per i messaggi giunti durante il suo ricovero, facendosi fotografare con un <hi rend="#b">filo di barba</hi>, forse per la prima volta nella sua <hi rend="#b">vita politica</hi>. “Sono già tornato al lavoro sui temi principali di questi giorni”, aveva assicurato. Poi la malattia è tornata a <hi rend="#b">debilitarlo</hi>, la corsa in ospedale e l’<hi rend="#b">attesa</hi> per capire se verrà superato l’ultimo problema di salute.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>