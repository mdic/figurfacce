<doc sitename="Il Fatto Quotidiano" title="Napoli, l'ex meteorina Giovanna Del Giudice conserva l'assessorato in provincia - Il Fatto Quotidiano" author="Vincenzo Iurillo" date="2012-05-26" url="http://www.ilfattoquotidiano.it/2012/05/26/rimpasto-provincia-cesaro-lascia-lassessorato-giovanna-giudice/242732/" hostname="ilfattoquotidiano.it" description="Il lunghissimo travaglio della Provincia di Napoli si è concluso con una giunta abbastanza diversa. Cinque cambi su dodici, i principali in casa Udc, e la conferma della pupilla di Berlusconi, Giovanna Del Giudice. L’ex meteorina del Tg4 di Emilio Fede – lui sì, costretto nel frattempo a lasciare il suo posto – ha conservato …" categories="Politica" tags="Luigi Cesaro;Napoli;PDL;Rimpasto;Silvio Berlusconi;Udc" fingerprint="8fefdef87092ca25">
  <main>
    <head rend="h1">Napoli, l’ex meteorina Giovanna Del Giudice conserva l’assessorato in provincia</head>
    <graphic src="https://st.ilfattoquotidiano.it/wp-content/uploads/2012/05/delgiudice_cesaro_interna.jpg"/>
    <p>Il lunghissimo travaglio della Provincia di Napoli si è concluso con una giunta abbastanza diversa. Cinque cambi su dodici, i principali in casa<hi rend="#b"> Udc</hi>, e la conferma della pupilla di Berlusconi, <hi rend="#b">Giovanna Del Giudice</hi>. L’ex meteorina del Tg4 di <hi rend="#b">Emilio Fede</hi> – lui sì, costretto nel frattempo a lasciare il suo posto – ha conservato la delega alle Pari Opportunità, Politiche Giovanili e Cooperazione Internazionale.</p>
    <p>Sei mesi per un rimpasto. Era fine novembre e il governo <hi rend="#b">Monti</hi> stava muovendo i suoi primi passi quando il presidente della Provincia di Napoli, <ref target="http://www.ilfattoquotidiano.it/2011/11/29/napoli-azzerata-giunta-provinciale-papi-girl-giudice-rischia-perdere-posto/174007/">il Pdl Luigi Cesaro, annunciava l’azzeramento dell’esecutivo e l’imminente varo di una nuova squadra di governo per rilanciare l’azione amministrativa</ref>. Imminente si fa per dire, perché in politica nulla è più definitivo del provvisorio, e lo sbandierato ‘azzeramento’ si era presto rivelato uno slogan. Tutti gli assessori infatti avevano conservato deleghe e operatività. E stipendio.</p>
    <p>In tempi di magra per i berlusconiani, la poltrona della <hi rend="#b">Del Giudice</hi> ha traballato per un po’. Ma alla fine ha resistito. Non ce l’ha fatta invece l’altro nome a rischio taglio, quello dell’Udc <hi rend="#b">Gennaro Ferrara</hi>, premiato dalla Gelmini a governo B. morente con la nomina nel consiglio di amministrazione del <hi rend="#b">Cnr</hi>. Il rettore della Parthenope è stato sostituito nella casella di numero due di Palazzo Matteotti dal compagno di partito <hi rend="#b">Ciro Alfano</hi>. “Cambiamento nella continuità – commenta Cesaro in una nota dell’ufficio stampa della giunta – come dimostra l’immutata composizione della coalizione che sorresse la mia elezione, dove Pdl e Udc confermano la validità della politica di centro-destra”. Traduzione: saluti, non proprio rispettosi, a <hi rend="#b">Francesco Nitto Palma</hi>, il commissario regionale del Pdl, che in campagna elettorale per le amministrative aveva chiesto invano ai vertici di Regione e Provincia di cacciare gli assessori in quota Casini, per ‘punire’ un partito colpevole di essersi alleato quasi ovunque con il Pd – alleanza risultata vincente.</p>
    <p>L’Udc resta, la Del Giudice pure, della vecchia squadra manca all’appello l’ex assessore al Bilancio <hi rend="#b">Armando Cascio</hi>, dimessosi irrevocabilmente a marzo. Aveva conquistato la nomina in virtù di un curriculum di ferro: era stato a lungo autista di Cesaro medesimo, per poi conseguire una laurea breve in scienze dell’azienda moderna a Bari.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>