<doc sitename="Il Fatto Quotidiano" title="Silvio Berlusconi ricoverato, il bollettino di lunedì 10 aprile" author="F Q" date="2023-04-10" url="https://www.ilfattoquotidiano.it/2023/04/10/silvio-berlusconi-ricoverato-il-bollettino-cauto-ottimismo-le-terapie-stanno-producendo-i-risultati-attesi/7125697/" hostname="ilfattoquotidiano.it" description="Nuove informazioni dal San Raffaele sulle condizioni di Silvio Berlusconi" categories="Politica" tags="Silvio Berlusconi" fingerprint="eeb752663f556705">
  <main>
    <head rend="h1">Silvio Berlusconi ricoverato, il bollettino: “Cauto ottimismo, le terapie stanno producendo i risultati attesi”</head>
    <graphic src="https://st.ilfattoquotidiano.it/wp-content/uploads/2023/04/10/berlusconi-2-1200-690x362.jpg"/>
    <p>“Cauto ottimismo” sulle condizioni di salute di <hi rend="#b">Silvio Berlusconi</hi>. Secondo il bollettino medico, diffuso nella tarda mattinata dal lunedì di Pasquetta dall’ospedale San Raffaele, le terapie stanno dando effetti. “Le terapie citoriduttiva, antimicrobica e antinfiammatoria”, si legge nel comunicato firmato dai professori<hi rend="#b"> Alberto Zangrillo</hi> e<hi rend="#b"> Fabio Ciceri</hi>, “<hi rend="#b">stanno producendo i risultati attesi</hi>, consentendoci di esprimere un cauto ottimismo. Il presidente Silvio Berlusconi resta ricoverato in ambito intensivo”. E ancora: “Nelle ultime 48 ore si è assistito a un progressivo e costante miglioramento delle funzionalità d’organo monitorate”.</p>
    <p>Secondo poi quanto appreso dall’agenzia Adnkronos Salute, per Berlusconi “l’umore è alto”. Negli ultimi due giorni l’ex premier avrebbe mostrato “<hi rend="#b">ottimismo e voglia di tornare al più presto a casa</hi>“. Berlusconi, hanno fatto sapere, starebbe mantenendo “il suo consueto spirito”. In serata è arrivato ul professor Alberto Zangrillo a spiegare che comunque essendo Berlusconi “in terapia intensiva cardiochirurgia vuol dire che non può alzarsi e camminare”. E ancora, ha aggiunto “un <hi rend="#b">paziente intensivo</hi> è un soggetto che merita delle cure intensive se cammina ve lo porto”.</p>
    <p>Anche oggi, hanno fatto visita al leader in ospedale il presidente di Mediaset <hi rend="#b">Fedele Confalonieri</hi> e il fratello di Silvio Berlusconi, <hi rend="#b">Paolo</hi>. I due, arrivati a pochi minuti di distanza l’uno dall’altro, si sono salutati scambiandosi un abbraccio prima di salire sulle rispettive auto e andare via passando dal cancello di via Olgettina 60 senza rilasciare dichiarazioni. Tra le persone arrivate in visita al leader di Forza Italia anche il padre di <hi rend="#b">Orazio Fascina</hi>, il padre di Marta, la compagna di Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>