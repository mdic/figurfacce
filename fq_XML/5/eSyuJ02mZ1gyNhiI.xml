<doc sitename="Il Fatto Quotidiano" title="Bologna, brindisi in Regione e feste in piazza: &quot;Tutti a casa, finalmente&quot; (il video) - Il Fatto Quotidiano" author="Giulia Zaccariello" date="2011-11-08" url="http://www.ilfattoquotidiano.it/2011/11/08/bologna-brindisi-regione-feste-piazza-tutti-casa-finalmente/169341/" hostname="ilfattoquotidiano.it" description="Le dimissioni del premier Silvio Berlusconi ancora non ci sono ma a Bologna c'è già chi festeggia. A partire dai consiglieri regionali riuniti" categories="Emilia Romagna" tags="Bologna;Brindisi;Governo;Piazza Maggiore;Silvio Berlusconi" fingerprint="3fc7b0455aeeee34">
  <main>
    <head rend="h1">Bologna, brindisi in Regione e feste in piazza: “Tutti a casa, finalmente” (il video)</head>
    <p><ref target="http://www.ilfattoquotidiano.it/wp-content/uploads/2011/11/dimissioni_er.jpg"/>Le <graphic src="http://www.ilfattoquotidiano.it/wp-content/uploads/2011/11/dimissioni_er.jpg" title="dimissioni_er"/></p>
    <p><hi rend="#b">dimissioni</hi>del premier</p>
    <p><hi rend="#b">Silvio Berlusconi</hi>per ora sono solo annunciate, ma a Bologna c’è già chi festeggia. A partire dai consiglieri regionali riuniti a</p>
    <p><hi rend="#b">viale Aldo Moro</hi>per l’assemblea, che armati di Ipad e cellulari sempre connessi hanno seguito le votazioni a Roma minuto per minuto. Al momento decisivo alcuni non son riusciti a trattenere l’emozione: “È andato sotto il governo!”.</p>
    <p>La notizia ha fatto presto il giro dei banchi, mettendo in fibrillazione l’intera aula e costringendo il presidente dell’assemblea <hi rend="#b">Matteo Richetti</hi> a richiamare i consiglieri come fanno gli insegnanti per riportare il silenzio in classe. “Chiedo scusa, ma c’è un po’ di emozione” si è giustificato il capogruppo del Pd <hi rend="#b">Marco Monari</hi>, tra i sorrisi compiaciuti del democratici e gli sguardi torvi dei pidiellini. I festeggiamenti si sono poi spostati alla buvette, dove c’è chi giura aver visto stappare bottiglie di prosecco.</p>
    <p>Dalla periferia al centro di Bologna, il crollo della maggioranza a <hi rend="#b">Montecitorio</hi> tiene banco anche tra i bar e le vie intorno a Piazza Maggiore. Anche se in pochi sono sorpresi: “Mi aspettavo uno scossone già ieri – dice un giovane elettore di centrosinistra – ora l’alternativa c’è ed è un centrosinistra guidato da <hi rend="#b">Nichi Vendola</hi>, appoggiato da una squadra forte”. Il nome del governatore della Puglia è sulla bocca di tanti. Ma c’è anche chi tira fuori l’ex premier <hi rend="#b">Romano Prodi</hi>, ma<hi rend="#b"/>“solo come tecnico”. E chi invece vede nella persona di <hi rend="#b">Mario Monti</hi> l’autorevolezza giusta per traghettare l’Italia in un momento difficile come questo: “Serve un governo tecnico per riformare la legge elettorale e ridare così dignità agli elettori.”. Guidato da chi? “Mario Monti mi sembra la figura più seria”.</p>
    <graphic src="https://img.youtube.com/vi/gXRb3VjTSwQ/maxresdefault.jpg"/>
    <p>E se sui nomi non c’è accordo, l’ipotesi delle<hi rend="#b"> dimissioni</hi> del premier unisce tutti, elettori di destra e di centrosinistra. “Sarebbe onesto se si dimettesse subito” dice una signora correndo verso la fermata dell’autobus. “Spero che lasci nelle prossime ore, per poi andare a un periodo di transizione prima delle elezioni” spiega uno studente pugliese. “Se non ci sono i numeri è inutile fare inciuci – ammette con un pizzico di rassegnazione un elettore di centrodestra – il problema è trovare un altro nome: in questo momento sarebbe come fare sei all’Enalotto”. E qualcuno è anche più pessimista: “Dopo Berlusconi ci sarà il <hi rend="#b">baratro</hi> – azzarda uno – Un’amministrazione guidata da Vendola, Bersani e Di Pietro non durerebbe neanche un anno”.</p>
    <p>
      <hi rend="#b">il video è di David Marceddu</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>