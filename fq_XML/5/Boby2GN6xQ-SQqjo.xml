<doc sitename="Il Fatto Quotidiano" title="Comune di Modena, le spese facili della Lega. Barberini: &quot;Usati pochissimi fondi&quot; - Il Fatto Quotidiano" author="Massimo Paradiso" date="2011-12-02" url="http://www.ilfattoquotidiano.it/2011/12/02/lega-nord-spese-facili-comune-barberini-usati-pochissimi-fondi-punta-dito-verso-pd/174967/" hostname="ilfattoquotidiano.it" description="A Modena lo chiamano “il grande accusatore”. Perché ormai da mesi sta bacchettando i suoi (ex) colleghi della Lega Nord ed" categories="Emilia Romagna" tags="Campagna Elettorale;iPad;Lega;PD;Silvio Berlusconi" fingerprint="68ee37666baa89b0">
  <main>
    <head rend="h1">Comune di Modena, le spese facili della Lega. Barberini: “Usati pochissimi fondi”</head>
    <p><ref target="http://www.ilfattoquotidiano.it/wp-content/uploads/2011/12/barberini_er.jpg"/>A Modena lo chiamano “il grande <graphic src="http://www.ilfattoquotidiano.it/wp-content/uploads/2011/12/barberini_er.jpg" title="barberini_er"/></p>
    <p><hi rend="#b">accusatore</hi>”. Perché ormai da mesi sta bacchettando i suoi (ex) colleghi della</p>
    <p><hi rend="#b">Lega Nord</hi>ed il Partito Democratico per le “spese enormi” che i due partiti sostengono nel corso della loro consiliatura comunale. Rimborsi spese, spese di rappresentanza, pubblicità.</p>
    <p>Ecco le voci sotto l’indice di <hi rend="#b">Stefano Barberini</hi>, già capogruppo della Lega Nord in consiglio comunale, poi sfiduciato dai suoi rimproverato di essersi comprato<hi rend="#b"> iPad</hi>, computer e cene a spese del partito per un ammontare di 1.300 euro.</p>
    <p>“A me servivano per fare il mio lavoro” replica il leghista, che non ci sta a passare per quello che svuota le casse del gruppo per i propri affari. “Io e <hi rend="#b">Mauro Manfredini</hi>, il capogruppo della Lega che mi ha preceduto, abbiamo speso pochissimo per rappresentare la Lega- sostiene Barberini con fatture alla mano- io in sei mesi ho speso un totale di 1.300 mentre Manfredini (che doveva gestire un gruppo di 6 consiglieri comunali, ndr) ne ha spesi 5.000 in nove mesi”</p>
    <p>Una prova, questa, “<hi rend="#b">documentabile</hi> – prosegue l’ex leader del Carroccio in consiglio comunale- e che testimonia quanto parchi siamo stati con il denaro affidatoci”. Contrariamente a Nicola Rossi, anche lui leghista e nemico giurato di Barberini perché responsabile, a suo dire, della “<hi rend="#b">congiura</hi>” che lo ha portato a rimettere l’incarico di capogruppo: secondo Barberini, infatti, Nicola Rossi al tempo del suo incarico di capogruppo (20 ottobre- 30 dicembre 2010) spese 16.000 euro del gruppo per pubblicità.</p>
    <p>“In tre mesi spendere 16.000 euro in pubblicità quando non si è neanche in <hi rend="#b">campagna elettorale</hi> – chiosa Barberini- è un po’ difficile”.</p>
    <p>Ma questa non è solamente una faida tra leghisti, visto che l’ex capogruppo del Carroccio se l’è presa pure con il Pd: “Le spese del Pd ammontano a oltre <hi rend="#b">47.000 euro</hi>, un bel gruzzoletto considerato i tempi di crisi che corrono, tutti interamente spesi. Ciò che mi sorprende di più sono le spese in pubblicità e comunicazione. Insomma il Pd ci ha riempito le orecchie sui tagli del governo <hi rend="#b">Berlusconi </hi>poi ha speso circa 16.000 euro in comunicazione tra spot e stampati. Inoltre- prosegue- vedo con stupore che il Pd investe parecchie migliaia di euro per pubblicità alla festa del Pd e ciò mi lascia un po’ perplesso”.</p>
    <p>Insomma, continuano a volare stracci dentro e fuori le aule del consiglio comunale modenese nonostante il <hi rend="#b">Comune di Modena</hi> sia stato uno dei primi in Italia a votare l’operazione trasparenza per rendere visibili on-line i redditi e le spese dei consiglieri e dei partiti che lo compongono.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>