<doc sitename="Il Fatto Quotidiano" title="La politica secondo Romani: &quot;La Carlucci fu pagata da Berlusconi e ora lo lascia&quot; - Il Fatto Quotidiano" author="Olga Fassina" date="2011-11-07" url="http://www.ilfattoquotidiano.it/2011/11/07/politica-secondo-romani-carlucci-pagata-berlusconi-lascia/169094/" hostname="ilfattoquotidiano.it" description="«Ripartiamo da qui». La frase scelta dal Pdl per la convention organizzata nella splendida cornice della Villa Reale di Monza, a due passi dai Ministeri leghisti, oggi – con tutto quello che sta accadendo – suona beffarda. L’occasione del ritrovo della classe dirigente azzurra nella cornice tricolore, doveva essere la celebrazione delle tessere che il …" categories="Politica" tags="Gabriella Carlucci;Paolo Romani;PDL;Silvio Berlusconi" fingerprint="49be3a09cc86136d">
  <main>
    <head rend="h1">La politica secondo Romani: “La Carlucci <lb/>fu pagata da Berlusconi e ora lo lascia”</head>
    <p>
      <ref target="http://www.ilfattoquotidiano.it/wp-content/uploads/2011/04/small_110214-160433_to170510spe_0093.jpg">
        <graphic decoding="async" class="size-full wp-image-104101" title="gabriella carlucci_interna" src="http://www.ilfattoquotidiano.it/wp-content/uploads/2011/04/small_110214-160433_to170510spe_0093.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/04/small_110214-160433_to170510spe_0093.jpg" title="gabriella carlucci_interna"/>
    <p>«Ripartiamo da qui». La frase scelta dal Pdl per la convention organizzata nella splendida cornice della Villa Reale di Monza, a due passi dai Ministeri leghisti, oggi – con tutto quello che sta accadendo – suona beffarda. L’occasione del ritrovo della classe dirigente azzurra nella cornice tricolore, doveva essere la celebrazione delle tessere che il partito si è accaparrato in Brianza e del candidato segretario al Congresso Monzese <hi rend="#b">Fabrizio Sala</hi>. Ma alla fine è diventata l’occasione per il ministro allo Sviluppo <hi rend="#b">Paolo Romani</hi> di togliersi qualche sassolino dalle scarpe dopo il cambio di casacca di<hi rend="#b"> Gabriella Carlucci</hi> e di<hi rend="#b"> Alessio Bonciani</hi>, passati all’Udc giovedì. Ma anche quello di ascoltare per cinque minuti il presidente del Consiglio <hi rend="#b">Silvio Berlusconi</hi> che in un momento così difficile ha scelto di giocare in casa, telefonando ai duecento sostenitori riuniti in Brianza, la terra da cui ha avuto inizio la sua avventura. Fiducioso e allegro, ha scherzato:<ref target="http://www.ilfattoquotidiano.it/2011/11/07/governo-gianni-letta-anche-se-cambiasse-gli-impegni-restano/168967/"> «Ciao Paolino, non è che noi siamo attaccati alla cadrega, ma vogliamo garantire la governabilità del nostro Paese» (QUI IL FILE AUDIO INTEGRALE DELL’INTERVENTO DI BERLUSCONI). </ref></p>
    <p>Ma il grande ospite dell’incontro, all’insegna di vecchi inni e di nuovi spot, è stato il ministro Romani, che si è mostrato meno fiducioso di Berlusconi. «Domani può accadere qualcosa che non vogliamo e succede perchè un ragazzo di 36 anni come Bonciani, che è stato gratificato dalla vita, ha un mal di pancia per una questione territoriale». La stilettata di Romani si è poi rivolta alla Carlucci, «che è stata donna di spettacolo nelle televisioni del Cavaliere e che per questo ha avuto anche un riconoscimento economico perché non credo l’abbia fatto gratis». Contro di lei ha rivolto le parole più dure: «È stata eletta perché famosa, ha continuato a ripetere “Ti voglio bene Silvio” e poi è passata nell’Udc. Io queste persone non le capisco». E ha lasciato il suo auditorium con un avvertimento: «Non so se domani si esprimerà a sfavore chi in Parlamento ha paura che si vada al voto perché potrebbe non essere rieletto».</p>
    <p>
      <hi rend="#b">di Olga Fassina</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>