<doc sitename="Il Fatto Quotidiano" title="Elezioni, Berlusconi continua il doping tv. Il Pd all'Agcom: &quot;Presenza abnorme&quot; - Il Fatto Quotidiano" author="RQuotidiano" date="2012-12-26" url="http://www.ilfattoquotidiano.it/2012/12/26/elezioni-berlusconi-continua-doping-tv-pd-allagcom-presenza-abnorme/455481/" hostname="ilfattoquotidiano.it" description="Il giorno di festa non ferma il doping televisivo di Silvio Berlusconi. Che sceglie il caro vecchio Tg4 per dire, tra l’altro, che in Europa era “temuto” e non “irriso”. E per tornare alla carica con la Lega nord, di cui vorrebbe i voti in cambio di un “ticket” con un vicepremier del Carroccio. Ma …" categories="Elezioni 2013" tags="Mario Monti;Silvio Berlusconi;TG4" fingerprint="6bbef67cc4229504">
  <main>
    <head rend="h1">Elezioni, Berlusconi continua il doping tv. Il Pd all’Agcom: “Presenza abnorme”</head>
    <graphic src="https://st.ilfattoquotidiano.it/wp-content/uploads/2012/12/berlusconi-in-tv_interna-nuova.jpg"/>
    <p>Il giorno di festa non ferma il <hi rend="#b">doping televisivo</hi> di <hi rend="#b">Silvio Berlusconi</hi>. Che sceglie il caro vecchio <hi rend="#b">Tg4</hi> per dire, tra l’altro, che in Europa era “temuto” e non “irriso”. E per tornare alla carica con la <hi rend="#b">Lega nord</hi>, di cui vorrebbe i voti in cambio di un “ticket” con un vicepremier del Carroccio. Ma <ref target="http://www.ilfattoquotidiano.it/2012/12/18/elezioni-berlusconi-chiede-rinvio-show-a-porta-a-porta-avete-bisogno-di/450093/">la strategia dichiarata di imperversare nel piccolo schermo</ref> per rimontare il tracollo di consensi seguito alla sua esperienza di governo e agli scandali che lo hanno coinvolto comincia a risultare indigesta agli altri concorrenti. Un gruppo di parlamentari del <hi rend="#b">Pd</hi>, fra i quali <hi rend="#b">Roberto Zaccaria</hi> e <hi rend="#b">Beppe Giulietti</hi>, chiede infatti all’Agcom di “fornire per gli ultimi dieci giorni una fotografia dettagliata e comparativa della presenza Tv dei principali leader politici, che saranno impegnati nelle prossime elezioni”.</p>
    <p>I parlamentari denunciano all’Autorità per le telecomunicazioni “la <hi rend="#b">straripante presenza</hi> televisiva e radiofonica di Silvio Berlusconi in quest’ultimo periodo”, che “è stata sottolineata da tutta la stampa”. Una “presenza abnorme ha un’influenza diretta sulla <hi rend="#b">campagna elettorale</hi>: secondo alcuni analisti si ricollega infatti a essa il guadagno di circa 5 punti nei sondaggi elettorali più recenti relativi al Pdl”.</p>
    <p>Tornando all’ospitata telefonica di Berlusconi al Tg4, secondo l’anticipazione dell’intervista che sarà trasmessa questa sera, il Cavaliere è partito dall’Europa: ”Ho letto i giornali stranieri e titolavano: torna Berlusconi e trema l’Europa. Non sapevo di essere così forte. Berlusconi non era irriso in Europa, ma temuto”. E questo perché, afferma, “ho utilizzato il veto per i provvedimenti che ritenevo contrari all’interesse del mio Paese”. Sul fronte interno, il leader del Pdl spiega di “non avere obiezioni a un vicepresidente leghista se il Carroccio ci darà un contributo elettorale…”. Anche se, dice ai microfoni del Tg4 diretto da <hi rend="#b">Giovanni Toti</hi>, erede di <hi rend="#b">Emilio Fede</hi>, Berlusconi si dice “convinto che la soluzione migliore sia la maggioranza assoluta del Pdl, ma se la maggioranza si raggiungesse con un solo alleato, che è la Lega, con cui abbiamo lavorato bene, questa potrebbe essere una soluzione”.</p>
    <p>Ma la reazione della Lega parla di un altro scenario. Per l’ex ministro Calderoli l’accordo potrebbe avvenire sempre in parallelo con un eventuale patto in Lombardia (con Maroni candidato) e dovrebbe vedere candidato a Palazzo Chigi <hi rend="#b">Giulio Tremonti</hi>. Il rinnovato asse con la Lega potrebbe di certo partire dall’opposizione a Monti.</p>
    <p>Oggi lo stesso Berlusconi non ha fatto mancare <ref target="http://www.ilfattoquotidiano.it/2012/12/26/pdl-assalto-a-monti-cicchitto-vulnus-politico-gasparri-lasci-governo/455302/">l’attacco al presidente del Consiglio uscente, sul quale si sono esercitati oggi tutti i principali esponenti del Pdl fedeli a Berlusconi, da Cicchitto a Gasparri</ref>. “L’agenda Monti non è che la continuazione della politica del Governo tecnico, su ispirazione della <hi rend="#b">Germania</hi>. Una cura sbagliata, che ha portato ai numeri che conosciamo, con risultati negativi”. A proposito delle liste da presentare alle elezioni, ha continuato Berlusconi, ”sarò circondato da una squadra di protagonisti del mondo del lavoro. Il <hi rend="#b">50% dei candidati</hi> arriverà proprio dall’<hi rend="#b">imprenditoria</hi>, tutti con una propria <hi rend="#b">rendita</hi>, così da non doversi preoccupare di fare i soldi con la politica. Il 10% dei candidati, infine, saranno i nostri giovani parlamentari che hanno lavorato bene e che si sono dimostrati capaci e appassionati”. Infine, il solito appello a non votare i “partitini”. </p>
    <p>Nel pomeriggio, un altro evergreen della <hi rend="#b">propaganda berlusconiana</hi>: la telefonata alla festa della <hi rend="#b">Comunità Incontro</hi> di Amelia (Terni) per omaggiare <hi rend="#b">Pierino Gelmini</hi>, ex sacerdote attualmente sotto processo con l’accusa di <hi rend="#b">violenza sessuale</hi> su 12 ex ospiti della comunità (il processo è stato sospeso a maggio per le condizioni di salute del religioso 87enne). </p>
    <p>Guarda caso, dagli auguri a don Gelmini il discorso è lestamente scivolato sull’<hi rend="#b">attualità politica</hi>: “Un anno fa quando c’era il mio governo, l’Italia stava bene, eravamo la seconda economia d’Europa, mentre con la cura del governo tecnico tutto è andato peggio”, ha affermato Berlusconi, scagliandosi contro la “retorica” che dipingeva l’Italia del suo governo “sull’orlo del baratro”. “Fummo costretti a lasciare il governo con una congiura che la storia metterà in luce, una <hi rend="#b">congiura politica e mediatica</hi>“, che agitò “il <hi rend="#b">fantasma dello spread</hi>“. Quanto a un’eventuale vittoria della sinistra, l’ex presidente del consiglio ha avvertito: “Non vorremmo assistere, con l’avvento della sinistra al potere, al proliferare di <hi rend="#b">matrimoni gay</hi> e all’apertura delle nostre frontiere agli emigranti irregolari, i quali poi otterrebbero il diritto di voto per votare prevalentemente per la sinistra stessa”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>