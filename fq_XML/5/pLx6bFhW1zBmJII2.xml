<doc sitename="Il Fatto Quotidiano" title="Berlusconi, l'ultima promessa: &quot;Creeremo 4 milioni di posti di lavoro per i giovani&quot; - Il Fatto Quotidiano" author="RQuotidiano" date="2013-02-07" url="http://www.ilfattoquotidiano.it/2013/02/07/berlusconi-lultima-promessa-creeremo-4-milioni-di-posti-di-lavoro-per-giovani/492178/" hostname="ilfattoquotidiano.it" description="Quattro milioni di nuovi posti di lavoro per i giovani. A pochi giorni dalla “proposta choc” sulla restituzione dell’Imu e all’annuncio del “condono tombale”, Silvio Berlusconi fa una nuova promessa, questa volta rivolta ai giovani. “Cari ragazzi, se gli italiani con il loro voto ci daranno la responsabilità di governare – spiega il leader del Pdl ai …" categories="Elezioni 2013" tags="Giovani;Imprese;PDL;Silvio Berlusconi" fingerprint="ffa21268e10798d7">
  <main>
    <head rend="h1">Berlusconi, l’ultima promessa: “Creeremo 4 milioni di posti di lavoro per i giovani”</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna_nuova.jpg" alt="Silvio Berlusconi"/>
    <p>Quattro milioni di nuovi posti di lavoro per i giovani. A pochi giorni dalla <ref target="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/">“proposta choc” sulla restituzione dell’Imu</ref> e <ref target="http://www.ilfattoquotidiano.it/2013/02/04/elezioni-berlusconi-condono-tombale-spread-su-wsj-colpa-sua/488735/">all’annuncio del “condono tombale”</ref>, <hi rend="#b">Silvio Berlusconi</hi> fa una nuova promessa, questa volta rivolta ai <hi rend="#b">giovani</hi>. “Cari ragazzi, se gli italiani con il loro voto ci daranno la responsabilità di governare – spiega il leader del Pdl ai microfoni di <hi rend="#i">Rai Webradio 8 </hi>– già nel primo Consiglio dei ministri approveremo un decreto che consentirà alle imprese di assumere un nuovo collaboratore senza dover pagare i contributi né le tasse per i primi anni: converrà alle imprese più di una assunzione in nero. Se ogni impresa assumesse anche un solo giovane avremmo creato <hi rend="#b">4 milioni di nuovi posti di lavoro</hi>“.</p>
    <p>Il Cavaliere propone una detassazione per cinque anni per le nuove imprese e “un <hi rend="#b">prestito</hi> per far partire un’attività o comprare una casa con un <hi rend="#b">fondo speciale del Tesoro</hi> che darà alle banche le garanzie che chiedono”. “Se coltivate un sogno – ribadisce il Cavaliere – quello di fare gli imprenditori vi troverete una sorpresa è cioè la possibilità di non pagare le imposte per i primi cinque anni di attività della nuova impresa. Se poi vi servisse un prestito per far partire un’attività o una casa un fondo speciale del Tesoro darà per voi alle banche le garanzie che chiedono. Questo ci impegnamo a fare quando saremo al governo. Io credo in chi è giovane”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>