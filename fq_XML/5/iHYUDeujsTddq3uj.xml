<doc sitename="Il Fatto Quotidiano" title="Berlusconi verso le dimissioni dal San Raffaele: mercoledì il bollettino, poi forse il ritorno a casa - Il Fatto Quotidiano" author="F Q" date="2023-05-02" url="https://www.ilfattoquotidiano.it/2023/05/02/berlusconi-verso-le-dimissioni-dal-san-raffaele-mercoledi-il-bollettino-poi-forse-il-ritorno-a-casa/7148443/" hostname="ilfattoquotidiano.it" description="Negli ultimi giorni l'ex premier avrebbe più volte ripetuto che non vede l'ora di lasciare l'ospedale" categories="Politica" tags="Silvio Berlusconi" fingerprint="2d6717f91d5f3205">
  <main>
    <head rend="h1">Berlusconi verso le dimissioni dal San Raffaele: mercoledì il bollettino, poi forse il ritorno a casa</head>
    <graphic src="https://st.ilfattoquotidiano.it/wp-content/uploads/2023/04/05/berlusconi-5-690x362.jpg"/>
    <p>Sivlio <hi rend="#b">Berlusconi</hi> potrebbe lasciare il <hi rend="#b">San Raffaele</hi> nelle prossime <hi rend="#b">48 ore</hi>. Il quadro clinico dell’ex premier, <ref target="https://www.ilfattoquotidiano.it/2023/04/05/silvio-berlusconi-ricoverato-terapia-intensiva-gravi-problemi-polmonari/7121185/">ricoverato al San Raffaele di Milano dal 5 aprile scorso per curare una infezione polmonare</ref> nel quadro di una </p>
    <p><hi rend="#b">leucemia mielomonocitica cronica</hi>, migliora. Tutto fa pensare, a quanto si apprende da fonti azzurre, che il Cav possa tornare ad Arcore in settimana, probabilmente giusto in tempo per potersi</p>
    <p><hi rend="#b">collegare telefonicamente</hi>con la convention di Forza Italia, in programma a Milano il</p>
    <p><hi rend="#b">5 e il 6 maggio</hi>.</p>
    <p>L’auspicio di vertici forzisti, infatti, è che l’ex premier possa far <hi rend="#b">sentire la sua voce</hi> a chiusura della kermesse che ha come obiettivo quello di rilanciare il partito. Ancora una volta, però, la presenza del leader a un appuntamento politico dipenderà dai suoi medici che lo stanno monitorando giorno e notte e vogliono evitare peggioramenti improvvisi. Nessuno, al momento, sa dire quando verrà dimesso dall’ospedale ma i bene informati scommettono che il ritorno a Villa San Martino è atteso in settimana. Nel frattempo, continua il via vai di visite all’ex presidente del Consiglio. Oggi al San Raffaele si sono visti la primogenita Marina, arrivata all’ospedale e pochi minuti più tardi è stata raggiunta dal fratello Pier Silvio e dalla sorella Barbara. I figli sono arrivati poco dopo l’uscita di Fedele Confalonieri, rimasto in visita per circa 20 minuti.</p>
    <p>Negli ultimi giorni <hi rend="#b">Berlusconi</hi>, raccontano, avrebbe ripetuto che non vede l’ora di tornare a casa (e in campo) ancora una volta. Chi lo ha sentito nelle ultime ore lo ha descritto concentrato sull’organizzazone di Forza Italia. E c’è chi pronostica al suo rientro un nuovo giro di nomine.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>