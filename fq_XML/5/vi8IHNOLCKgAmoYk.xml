<doc sitename="Il Fatto Quotidiano" title="Berlusconi telefona a don Pierino Gelmini L'amico sotto processo per abusi sessuali - Il Fatto Quotidiano" author="RQuotidiano" date="2011-12-26" url="http://www.ilfattoquotidiano.it/2011/12/26/berlusconi-telefona-pierino-gelmini-lamico-sotto-processo-abusi-sessuali/180017/" hostname="ilfattoquotidiano.it" description="Telefonata di Silvio Berlusconi a don Pierino Gelmini, l’ex sacerdote a cui è legatissimo da anni, attualmente sotto processo a Terni per abusi sessuali, in seguito a dodici episodi denunciati da ospiti delle sue comunità di recupero per tossicodipendenti, alcuni dei quali minorenni all’epoca dei fatti. Berlusconi è intervenuto in audio alla festa della Comunità …" categories="Politica" tags="Abusi Sessuali;Silvio Berlusconi" fingerprint="edecd224f34e8455">
  <main>
    <head rend="h1">Berlusconi telefona a don Pierino Gelmini <lb/>L’amico sotto processo per abusi sessuali</head>
    <p>
      <ref target="http://www.ilfattoquotidiano.it/wp-content/uploads/2011/12/pierino-gelmini_interna.jpg">
        <graphic decoding="async" class="size-full wp-image-180022" title="pierino gelmini_interna" src="http://www.ilfattoquotidiano.it/wp-content/uploads/2011/12/pierino-gelmini_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/12/pierino-gelmini_interna.jpg" title="pierino gelmini_interna"/>
    <p>Telefonata di <hi rend="#b">Silvio Berlusconi</hi> a don <hi rend="#b">Pierino Gelmini</hi>, l’ex sacerdote a cui è legatissimo da anni, attualmente sotto processo a Terni per abusi sessuali, in seguito a dodici episodi denunciati da ospiti delle sue comunità di recupero per tossicodipendenti, alcuni dei quali minorenni all’epoca dei fatti.</p>
    <p>Berlusconi è intervenuto in audio alla festa della Comunità Incontro ad Amelia (Terni), dove erano ospiti diversi big del Pdl, da <hi rend="#b">Maurizio Gasparri</hi> a <hi rend="#b">Carlo Giovanardi</hi>. ”Io sono sempre in pista”, ha affermato, “sono ancora impegnato a sostenere la nostra forza di libertà”. Anzi, “voglio ricordare a noi stessi che siamo sempre il partito di maggioranza in parlamento e che i sondaggi ci danno in forte, anzi fortissima ripresa”, ha aggiunto Berlusconi, “perché gli italiani sono preoccupati”.</p>
    <p>L’ex presidente del consiglio ha rivendicato l’azione del suo governo, anche se non ha attaccato il succesore a Palazzo Chigi, <hi rend="#b">Mario Monti</hi>: ”Noi fino all’estate scorsa abbiamo sempre tenuto i conti in ordine tagliando le spese invece di alzare le imposte. Ora invece con queste nuove tasse il rischio è di comprimere i consumi e indurre in recessione l’economia. Ma la soluzione non dipende da noi né dal governo nazionale, ma dall’Europa”. Un’Europa la cui Banca centrale dovrebbe “garantire l’euro”.</p>
    <p>Berlusconi ha rispolverato lo slogan già contenuto nel videomessaggio diffuso dopo le dimissioni da premier: “Abbiamo bisogno di un grande cambiamento, una grande riforma dell’architettura istituzionale per potere rendere governabile il nostro Paese”. Una riforma che potrebbe essere portata a termine, secondo il Cavaliere, “in questo tempo che ci divide dalla fine della legislatura”.</p>
    <p>In conclusione, l’ex premier ha rivolto un augurio al padrone di casa don Gelmini: “Spero che tu vada avanti con l’impegno e la forza di sempre”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>