<doc sitename="Il Fatto Quotidiano" title="Sondaggi Swg, Governo Letta: &quot;Fiducia in calo&quot;. Pdl primo partito, M5s e Pd pari - Il Fatto Quotidiano" author="RQuotidiano" date="2013-05-24" url="http://www.ilfattoquotidiano.it/2013/05/24/governo-letta-swg-fiducia-in-calo-al-31-pdl-primo-partito-m5s-e-pd-pari/604243/" hostname="ilfattoquotidiano.it" description="Il governo Letta raccoglie sempre meno fiducia negli italiani, il Pdl si conferma primo partito ma per la maggioranza di loro Silvio Berlusconi è ineleggibile. E’ il risultato, in sintesi, di un sondaggio dell’Istituto Swg per Agorà (Rai Tre). Il Popolo delle Libertà, secondo l’istituto diretto da Roberto Weber, guadagna quasi mezzo punto (+0,4%) e si …" categories="Politica" tags="Angelino Alfano;Beppe Grillo;Enrico Letta;Giorgio Napolitano;Governo Letta;Matteo Renzi;Silvio Berlusconi;Sondaggi;Swg" fingerprint="288c5b07fb1ff124">
  <main>
    <head rend="h1">Sondaggi Swg, Governo Letta: “Fiducia in calo”. Pdl primo partito, M5s e Pd pari</head>
    <graphic src="https://st.ilfattoquotidiano.it/wp-content/uploads/2013/05/interna_letta1.jpg" alt="Enrico Letta"/>
    <p>Il <hi rend="#b">governo Letta</hi> raccoglie sempre meno fiducia negli italiani, il <hi rend="#b">Pdl</hi> si conferma primo partito ma per la maggioranza di loro <hi rend="#b">Silvio Berlusconi</hi> è ineleggibile. E’ il risultato, in sintesi, di un sondaggio dell’<hi rend="#b">Istituto Swg</hi> per Agorà (Rai Tre). Il Popolo delle Libertà, secondo l’istituto diretto da <hi rend="#b">Roberto Weber</hi>, guadagna quasi mezzo punto (+0,4%) e si conferma il primo partito nelle intenzioni di voto con il 27,8 per cento dei consensi. Cresce anche il <hi rend="#b">Movimento 5 Stelle</hi> (+0,8%), che raggiunge al 22,6% il <hi rend="#b">Pd</hi>, in sensibile <hi rend="#b">calo</hi> rispetto alla settimana scorsa (-1,4%). In grande calo Scelta Civica (scende sotto il 5%), raggiunto dalla <hi rend="#b">Lega</hi>. Queste le intenzioni di voto (tra parentesi lo scostamento percentuale rispetto al sondaggio del 17 maggio): Pdl 27,8% (+0,4), Pd 22,6% (-1,4), M5S 22,6% (+0,8), Scelta Civica 4,9% (-0,9), Lega Nord 4,9% (+0,5), Sel 4,8% (+0,1), Udc 2,0% (+0,2), Fratelli d’Italia 1,5% (-0,3).</p>
    <p>Cala ancora di 3 punti rispetto alla settimana scorsa la fiducia degli italiani nel governo Letta, che scende al 31 percento. In meno di un mese il gradimento dell’esecutivo è sceso di <hi rend="#b">12 punti</hi>. Per quanto riguarda le personalità politiche è sempre <hi rend="#b">Giorgio Napolitano</hi>, nonostante i 2 punti in meno di sette giorni fa, la figura in cui gli italiani hanno più fiducia (55%). A seguire <hi rend="#b">Matteo Renzi</hi> (54%), in calo di un punto rispetto alla settimana scorsa. In discesa anche il premier <hi rend="#b">Enrico Letta</hi> (-2%), che scivola al 44 percento. Va meglio in casa Pdl, dove il segretario <hi rend="#b">Angelino Alfano</hi> guadagna 2 punti e sale al 26 percento, mentre il presidente <hi rend="#b">Silvio Berlusconi</hi> con un punto in più si attesta al 25 percento. In salita anche <hi rend="#b">Beppe Grillo</hi> (+2%), che raggiunge il leader del Pdl (25%). Perdono invece 3 punti il governatore della Puglia<hi rend="#b"> Nichi Vendola</hi> e il senatore a vita <hi rend="#b">Mario Monti</hi>, rispettivamente al 22 e 18 percento. Cala di 5 punti, infine, la fiducia nel segretario del Pd<hi rend="#b"> Guglielmo Epifani</hi>, anche lui al 18 percento.</p>
    <p>Per oltre la metà degli italiani (59%), infine, <hi rend="#b">Silvio Berlusconi</hi> è ineleggibile. Ad esserne convinto è quasi la totalità dell’elettorato del Movimento 5 Stelle (92%) e un’ampia fascia di centrosinistra (87%). Opposto il punto di vista degli elettori di centrodestra (10% pensa sia ineleggibile). L’istituto ha anche chiesto a chi vada attribuito il merito dello <hi rend="#b">stop dell’Imu</hi>: per il 47 percento degli italiani la sospensione dell’imposta è merito di Berlusconi, mentre solo il 19 percento ritiene che l’iniziativa sia da attribuire a Letta. Il 75 percento, però, tra lo stop alla tassa sulla prima casa e scongiurare l’aumento dell’<hi rend="#b">Iva</hi> a luglio preferirebbe la seconda opzione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>