<doc sitename="Il Fatto Quotidiano" title="Napolitano dixit, le parole di un settennato: tutti i moniti di Re Giorgio - Il Fatto Quotidiano" author="RQuotidiano" date="2013-04-18" url="http://www.ilfattoquotidiano.it/2013/04/18/napolitano-parole-di-settennato-tutti-moniti-di-re-giorgio/565725/" hostname="ilfattoquotidiano.it" description="Per tutti è stato un presidente politico. Anzi, il più politico. Per molti resterà l’uomo della Provvidenza, il Capo dello Stato che, con imparzialità e coraggio, ha retto le sorti della Repubblica nel generale discredito delle istituzioni e della politica. Per i critici, invece, è andato oltre i limiti e le prerogative del suo ruolo. …" categories="Politica" tags="Csm;Giorgio Napolitano;Giulio Tremonti;Governo Bersani;Mario Monti;Nato;Pier Luigi Bersani;Presidente della Repubblica;Quirinale;Silvio Berlusconi" fingerprint="85a59739492a6b25">
  <main>
    <head rend="h1">Napolitano dixit, le parole di un settennato: tutti i moniti di Re Giorgio</head>
    <graphic src="https://st.ilfattoquotidiano.it/wp-content/uploads/2013/04/napolitano_interna_final.jpg" alt="Giorgio Napolitano"/>
    <p>Per tutti è stato un presidente politico. Anzi, il più politico. Per molti resterà l’uomo della Provvidenza, il <hi rend="#b">Capo dello Stato</hi> che, con imparzialità e coraggio, ha retto le sorti della Repubblica nel generale discredito delle istituzioni e della politica. Per i critici, invece, è andato oltre i limiti e le prerogative del suo ruolo. E lo ha fatto per garantire gli interessi della partitocrazia. Nella confusione delle celebrazioni e delle (poche) polemiche, una voce più autorevole di altre può raccontare la biografia politica di <hi rend="#b">Giorgio Napolitano</hi> senza inzupparla nella retorica: la sua. Seguendola, fatalmente, si finisce per trovare anche le macerie che lascia sul Colle: le leggi <hi rend="#i">ad personam</hi> firmate sebbene fossero palesemente incostituzionali e poi bocciate dalla Consulta, le <hi rend="#b">missioni internazionali</hi> di pace armata, figuracce planetarie alla Marò, il rapporto ad alta tensione con la magistratura, le ceneri della <hi rend="#b">tecnocrazia</hi> fallita del rigore che ha appeso l’Italia al chiodo del direttorio europeo, i moniti rimasti sempre inascoltati. Sul finire, il mezzo incarico a <hi rend="#b">Bersani</hi> e l’alchimia istituzionale dei “<hi rend="#b">saggi a termine</hi>”: 10 personalità tra cui spiccano quattro garanti dei partiti e dinosauri dell’italica burocrazia nominati perché in quota. Non un <hi rend="#i">outsider</hi> della politica, non un under 40 e neppure una donna. Sono stati loro l’ultima scialuppa per traghettare <hi rend="#b">Pd</hi> e <hi rend="#b">Pdl</hi> verso un accordo e il suo stesso artefice alla scadenza naturale dell’incarico. Non prima, però, d’aver dato chiare indicazioni ai sudditi sul suo successore, un’altra figura di garanzia che possa traghettare il Paese verso la Terza Repubblica con un nuovo, storico, compromesso tra partiti. Re Giorgio, titolò il <hi rend="#i">New York Times</hi>. Ecco moniti e proclami che hanno scandito il suo regale settennato, dall’esordio all’ultimo giorno.</p>
    <p><hi rend="#b">2006-2008 – Da Botteghe Oscure al Colle. Napolitano e le convergenze a destra</hi><lb/> Lo aveva chiarito subito, “sarò super partes”. Che per Giorgio Napolitano, primo capo dello Stato ex <hi rend="#b">Pci</hi> eletto coi voti della sola Unione, significa “operare all’insegna delle più ampie convergenze” (discorso d’insediamento del <hi rend="#b">10/5/2006</hi>). Dieci giorni dopo, nella sua Napoli, è ancora più esplicito con un invito al futuro governo a “non distruggere gli atti di quello precedente” e “avviare un dialogo col centro destra sulla giustizia”. Si spinge oltre: il mondo politico si scontra da settimane sulle intercettazioni della Procura di Potenza, Napolitano è sul Colle da due settimane e si dichiara “non contrario a un decreto” (<hi rend="#b">20/6/2006</hi>) auspicando un “Intervento equilibrato del governo per tutelare diritto all’informazione e tutela della privacy”. La polemica corre sul filo anche per la vicenda delle intercettazioni illegali<hi rend="#b"> Telecom</hi>. Napolitano firma senza batter ciglio (“Non ho nulla da dire”, <hi rend="#b">15/9/2006</hi>) il decreto <hi rend="#b">Mastella</hi> che ne dispone la distruzione. La Consulta, tre anni più tardi, dichiara parzialmente illegittima la formulazione che era stata approvata con voto bipartisan e firma del Capo dello Stato. La vicenda intercettazioni, come si sa, lo avrebbe investito personalmente qualche anno dopo.</p>
    <p>Nei due anni di coabitazione con il governo di centro sinistra Napolitano è impegnato a dimostrare in tutti i modi la sua imparzialità, assumendo prese di posizione che finiscono per lacerare la risicata maggioranza di <hi rend="#b">Romano Prodi</hi>. Uno dei temi spinosi è l’immigrazione. Napolitano assume posizioni incompatibili con l’ala radicale della sinistra. Una distanza che era già stata suggellata dalla legge <hi rend="#b">Turco-Napolitano</hi> che ha istituito i <hi rend="#b">Cpt</hi>, strutture bocciate anche in sede europea per violazione dei diritti umani, che Napolitano continuerà a difendere (“Non sono dei lager”). Così non è difficile scovare esternazioni che provocano il maldipancia a sinistra e incassano il plauso a destra: “Chi viene in Italia riconosca le nostre regole” (<hi rend="#b">5 sett. 2006</hi>). Anche su temi etici e diritti civili Napolitano darà del filo da torcere alla maggioranza che lo ha eletto. Nei dibattiti più delicati il capo dello Stato si erge a garante delle posizioni della Chiesa e del centro destra. Sul testamento biologico, ad esempio, richiama la maggioranza a “scelte non partigiane su etica e famiglia” (<hi rend="#b">20/11/2006</hi>), “Trovare regole condivise con la Chiesa” (<hi rend="#b">24/11/2006</hi>).</p>
    <p>Quando la maggioranza cambia e Berlusconi diventa premier esplode forse uno dei casi di coscienza più drammatici e dibattuti anche in sede politica, quello di <hi rend="#b">Eluana Englaro</hi>. C’è un’Italia mossa a pietà umana che sta con il padre e chiede che i riflettori e le macchine per l’alimentazione forzata si spengano e un’altra che si accanisce per tenerli accesi. Napolitano in quella occasione farà muro alla smania del centro destra di cavalcare il caso facendo sapere però per tempo, con una lettera al governo, che non firmerà un decreto ai suoi occhi palesemente incostituzionale. Ma darà così tempo all’esecutivo di riorganizzarsi presentando notte-tempo un disegno di legge identico al decreto. Napolitano la sera stessa ne autorizza la presentazione alle Camere.</p>
    <p>Tra i momenti qualificanti di questa stagione anche l’indulto di <hi rend="#b">Mastella</hi>. Napolitano non si stancherà mai di denunciare il sovraffollamento delle carceri e le deprivazioni che comporta. Il ministro di Ceppaloni, sensibile al tema, predispone un provvedimento generoso. Votato da tutti (tranne che da <hi rend="#b">Idv, Lega e Pdci</hi>), il provvedimento liberò <hi rend="#b">30mila</hi> carcerati ed evitò che altrettanti finissero dentro, costringendo i magistrati a fare indagini e processi costosissimi per erogare pene meramente virtuali. Salvo poi scoprire sei mesi dopo che le carceri erano più piene di prima. Ma c’è un altro fronte su cui Giorgio Napolitano scarica il peso della propria biografia politica e personale sulla coalizione che lo ha eletto. Il fronte di guerra.</p>
    <p><hi rend="#b">L’elmetto presidenziale porta l’Italia in guerra </hi>Venticinque missioni, </p>
    <p><hi rend="#b">6.500 militari</hi>schierati nelle aree del conflitto e della tensione internazionale. C’è anche questa eredità per il nuovo inquilino del Colle. Durante il suo mandato Napolitano esercita un’influenza enorme sulla politica estera dell’Italia, spingendola – suo malgrado – in prima fila fra le missioni di “pace armata”, compresi</p>
    <p><hi rend="#b">Iraq, Afghanistan, Libia e Libano</hi>. Un interventismo che deriva anche da una biografia politica e personale che vede Napolitano evolvere dalla stretta osservanza del blocco comunista (che lo portò ad applaudire all’intervento sovietico in</p>
    <p><hi rend="#b">Ungheria</hi>) fino al socialismo europeo. In anni recenti sono emersi i tentativi di Napolitano di accreditarsi presso gli Usa. Più volte i suoi visti saranno rifiutati, in occasione della visita di</p>
    <p><hi rend="#b">Ted Kennedy</hi>a Roma (1976) l’incontro venne accuratamente evitato. Finalmente nel 1978, complice un aiuto di</p>
    <p><hi rend="#b">Giulio Andreotti</hi>, Napolitano corona il sogno di essere il primo dirigente del Pci a mettere piede negli Usa. Da questa evoluzione politica e personale discendono le posizioni assunte dal capo dello Stato nel contesto internazionale che vede l’Italia, spesso suo malgrado, impegnata nelle zone di conflitto sotto le insegne dell’</p>
    <p><hi rend="#b">Onu</hi>e della</p>
    <p><hi rend="#b">Nato</hi>. Con non pochi contraccolpi interni. Già dieci anni fa, da alto dirigente dei</p>
    <p><hi rend="#b">Ds</hi>, zittì la sinistra che protestava contro la guerra in Iraq (“No alla guerra è pura propaganda, reagire all’antiamericanismo”, 2003).</p>
    <p>Una volta eletto esercita la sua influenza, quasi un uomo d’ordine degli Usa nel blocco occidentale (lo confermerà anni dopo un cablo di <hi rend="#b">Wikileaks</hi> alla vigilia del G8 dell’Aquila tra l’ambasciata a Roma e l’amministrazione Obama “Ambasciatore, Napolitano punto di riferimento per Usa”). Non si contano i moniti ad approvare e finanziare le missioni nei teatri del conflitto (“Chi sfida l’Onu desista”, “No a ritiri unilaterali”). Anche i tributi di sangue non gli fanno cambiare idea. Quando sei militari muoiono a Kabul (<hi rend="#b">17/9/2009</hi>) dichiara il lutto nazionale, ma il giorno dopo chiude la porta ad ogni ipotesi di ritiro che si leva a sinistra (“Nulla da rivedere in missione”, <hi rend="#b">18/9/2009</hi>). E quando l’ala pacifista della sinistra decide di manifestare contro la missione, Napolitano congeda l’iniziativa in modo sprezzante: “Una becera e indegna manifestazione che non conta” (<hi rend="#b">28/9/2009</hi>). Sulla Libia è Bossi a rivelare “Berlusconi non voleva la guerra, Napolitano sì” (Monza, <hi rend="#b">29/7/2011</hi>). Deve aver cambiato idea il capo dello Stato. Nei due anni prima aveva accolto più volte il leader libico col picchetto d’onore (“Gheddafi, utile conoscere la sua visione”, <hi rend="#b">6/10/2009</hi>). Qualcuno, poi, lo convince che non si possa starne fuori (“Libia, non possiamo sottrarci”, <hi rend="#b">21/3/2011</hi>). E si dichiara stupito, poi, quando la Germania si sottrae (“Non capisco scelta della Merkel”, <hi rend="#b">30/3/2011</hi>). Altra patata bollente il caso dei due Marò, accusati dell’omicidio di due pescatori, ricevuti in pompa magna al Quirinale come eroi nazionali (“Ingiustamente trattenuti”, <hi rend="#b">8/6/2012</hi>) e rispediti in India dopo una pazza gestione, culminata con le dimissioni del titolare della Farnesina. Il settennato a stelle e strisce si chiude con l’inchino della grazia al colonnello <hi rend="#b">Joseph Romano</hi>, condannato a 7 anni per il rapimento di Abu Omar. </p>
    <p><hi rend="#b">2008-2011 – Re Giorgio alla corte del Cavaliere </hi>“Bisogna garantire al Cavaliere la partecipazione politica”, così l’</p>
    <p><hi rend="#b">Ansa</hi>sintetizza nel titolo il senso del Quirinale per</p>
    <p><hi rend="#b">Silvio Berlusconi</hi>. L’ultimo favore, forse, è stato fare spallucce sulla questione dell’ineleggibilità, in barba alla legge (</p>
    <p><hi rend="#b">Sturzo, 1957</hi>) e alle 200mila firme raccolte da Micromega. Col centrodestra al governo Napolitano si impegna al massimo per dimostrare di aver rotto i ponti col passato comunista e concede a Silvio Berlusconi quanto neppure un cattolico di centrodestra come</p>
    <p><hi rend="#b">Scalfaro</hi>gli aveva mai dato. Restano le leggi vergogna, il legittimo impedimento e i tanti interventi per tenere in sella un Cavaliere ormai disarcionato che la parte più intransigente dell’opinione pubblica antiberlusconiana non gli perdona. Emblematiche alcune risposte date fuori dall’etichetta, a bordo strada, a chi non capiva tanta accondiscendenza. “Non firmare? Non significa nulla, me lo ripresentano” (</p>
    <p><hi rend="#b">3/10/2009</hi>) risponde a chi lo supplica di non promulgare lo scudo fiscale di Tremonti che garantisce anonimato e di conseguenza impunibilità a mafiosi ed evasori. “Stop a processo breve? Faccio quello che posso”, risponde a una madre di una delle 32 vittime della strage di Viareggio del 2009. Si ricordano anche la finanziaria che raddoppia l’Iva a Sky, i pacchetti sicurezza Maroni con norme xenofobe, il decreto salve-liste del Pdl con tanto di viatico per Berlusconi: “Non era sostenibile l’esclusione del Pdl” (</p>
    <p><hi rend="#b">6/3/2010</hi>). Un mese dopo promulga il legittimo impedimento (legge 51 del</p>
    <p><hi rend="#b">7/4/2010</hi>) che consente al solo presidente del Consiglio e ai suoi ministri di non comparire in aula per 18 mesi e far slittare i processi a carico verso la prescrizione. Napolitano firma nonostante fosse palesemente incostituzionale, come aveva già sancito la Consulta con due sentenze (nel 2001 sugli impedimenti accampati da</p>
    <p><hi rend="#b">Cesare Previti</hi>, nel 2008 bocciando il</p>
    <p><hi rend="#b">lodo Alfano</hi>). E sostiene davanti alle persone per bene che “non poteva fare altrimenti”.</p>
    <p>Eppure per altri provvedimenti, non incostituzionali ma che semplicemente non condivide, Napolitano si rifiuta di firmare: è successo con il ddl sul welfare che estende l’arbitrato ai rapporti di lavoro. L’impedimento non solo è legittimato da Napolitano ma è anche accompagnato da un monito a distanza di 20 giorni che toglie ogni dubbio sulla propensione a mettere sullo stesso piano politici aggressori e pm aggrediti: l’invito per i magistrati è a “non cedere a esposizioni dei media” e “fare autocritica” (<hi rend="#b">27/4/2010</hi>). Ma saranno proprio dei giudici, quelli della Corte Costituzionale, a decretare la breve vita del provvedimento dichiarandone illegittima una parte (l’altra sarà cancellata dai cittadini con il referendum del giugno successivo).</p>
    <p>Le concessioni a Berlusconi vanno oltre gli atti formali. Poco o per nulla incline a stigmatizzare concentrazione di potere e pretese di impunità del re del conflitto di interessi, Napolitano si cimenta al contrario in inaspettati salvataggi del Cavaliere proprio mentre sta finendo disarcionato. Clamoroso quello del novembre 2010, quando la pattuglia di<hi rend="#b"> Fini</hi> sfoltisce le file della maggioranza. Il capo dello Stato si adopera direttamente per evitare la chiusura anticipata della legislatura (“Cercherò di evitare lo scioglimento della camere”, <hi rend="#b">23/12/2010</hi>) e consente a Berlusconi di reclutare i deputati che gli servono (“Da Berlusconi ipotesi di rafforzamento governo”, <hi rend="#b">16/3/2011</hi>). Due anni il rafforzamento del Cavaliere è materia per i magistrati. Anche quando il governo viene bocciato sul rendiconto generale dello Stato Napolitano si precipita a chiarire che “Non c’è obbligo giuridico di dimissioni” (<hi rend="#b">14/10/2011</hi>). Quando poi è lo spread a chiedere di staccare la spina, Napolitano dal Colle si mobilita (“Mio dovere intervenire per evitare ora le urne”, <hi rend="#b">31/12/2011</hi>). E evita a Berlusconi un voto che lo avrebbe seppellito definitivamente, rendendo possibile quello che solo un anno prima non lo era, lo scivolo dei tecnici. Nel 2010 Napolitano lo aveva escluso tassativamente (“Non esistono governi tecnici”, <hi rend="#b">14/12/2010</hi>). Un anno dopo cambia idea e dal cilindro presidenziale tira fuori Monti, previa nomina a senatore a vita.</p>
    <p><hi rend="#b">2011-2013 – Il montismo e l’ipoteca sul successore</hi>I partiti affondano negli scandali, inizia la dittatura dello spread che accredita l’emergenza dei conti e il rischio Grecia (“Non possiamo giocare con fallimento”, </p>
    <p><hi rend="#b">15/11/2011</hi>). Il governo è ormai murato sullo sfondo, Berlusconi è screditato anche aldilà delle Alpi. Napolitano allora prende in mano il pallino e si accredita personalmente presso il direttorio europeo come garante della stabilità e dei conti. La ricreazione è finita, l’Italia rischia di mandare in tilt la zona Euro. L’ex dirigente comunista è al centro della scena politica mondiale, l’uomo della Provvidenza (Re Giorgio, titola il</p>
    <p><hi rend="#i">New York Times</hi>). Forte dell’acquiescenza dei partiti, del pressing dei mercati e delle direttive dell’Europa decide di lanciarsi nell’alchimia istituzionale di un governo tecnico. L’unica che consente di non staccare la spina a Berlusconi (che intanto si ricarica per successive imprese) ed evitare il voto a Bersani. Lo spiegherà lo stesso Napolitano di lì a poco (“Non c’era spazio per crisi parlamentare”,</p>
    <p><hi rend="#b">22/12/2012</hi>). Dal cilindro presidenziale – con il consenso della parte prevalente della stampa – esce dunque il governo Monti che in 15 mesi porta il Paese dove è oggi, dopo averlo appeso al chiodo della</p>
    <p><hi rend="#b">Bce</hi>e del</p>
    <p><hi rend="#b">Fondo Monetario</hi>. Le parole d’ordine sono tagli e rigore, pareggio in bilancio nella Costituzione,</p>
    <p><hi rend="#i">fiscal compact</hi>e programmi decennali di contenimento del debito sovrano. Ma la cura non sembra funzionare: il debito pubblico aumenta, il contenimento della spesa alimenta la crisi e la disoccupazione, gli stessi impegni assunti con l’Europa si rivelano condizione per l’impoverimento degli italiani. Il tutto per effetto di decisioni di un governo che non è espressione della volontà popolare. Napolitano capisce come cambia il vento e lancia precisi (e inascoltati) moniti: “No tagli alla cieca, impatto su crescita”(</p>
    <p><hi rend="#b">31/1/2012</hi>), “Spending review ma no tagli indiscriminati” (</p>
    <p><hi rend="#b">1/5/2012</hi>).</p>
    <p>Dietro al duo <hi rend="#b">Monti-Fornero</hi> si accumulano però macerie del rigore cui Napolitano – dalla sua posizione di demiurgo e tutore del governo – poco può concedere (“Esodati, tema da chiarire”, <hi rend="#b">1/5/2012</hi>). Mentre i tecnici si fanno sempre più impopolari anche lo spread (il differenziale tra i tassi, termometro della febbre italiana) smentisce la bontà della scelta tecnica. Napolitano lo registra, malcelando un imbarazzo crescente (“Spread inspiegabile, con Monti fiducia cresce”, <hi rend="#b">5/9/2012</hi>). Impossibile per lui fare retromarcia (“Crisi, Italia farà sua parte”, <hi rend="#b">8/9/2012</hi>) e ammettere il fallimento (“Nessuna contraddizione tra austerità e crescita”). Alla fine è Berlusconi a staccare la spina mentre il capo del governo in provetta è folgorato da proprie ambizioni che al Colle causano più di un imbarazzo.</p>
    <p>Le urne sanciscono lo stallo e l’irruzione sulla scena politica nazionale del <hi rend="#b">M5S</hi> che Napolitano ha ignorato (“Boom? Ricordo solo quello degli anni Settanta”, <hi rend="#b">8/5/2012</hi>) e poi relegato tra le forze eversive e demagogiche (ancora pochi giorni fa, nel riferimento – senza nomi e cognomi ma univocamente interpretato – ai “Moralizzatori fanatici e distruttivi”). Del resto Napolitano non ha mai amato le battaglie dell’antipolitica contro la casta. E infatti i suoi moniti saranno per chi la denuncia, non contro chi la alimenta (“attenti a imprecare contro la casta, dietro c’è il buio di regimi totalitari”, <hi rend="#b">Palermo 8/9/2011</hi>). E lo stesso metro ha usato in casa. Il Quirinale, al di là di pochi tagli che sono stati poi riduzioni di personale comandato da altre amministrazioni, è continuato a costare 624mila euro al giorno, 23mila l’ora (in un anno <hi rend="#b">240 milioni di euro</hi>, la Casa Bianca ne costa 136,5, l’Eliseo 112,5 e Buckingham Palace 57). Impossibile fare di più, così Napolitano decide di dare un segnale di persona: il 7 luglio dell’anno scorso una nota del Colle informa della sua rinuncia all’aumento di stipendio su base Istat. Si scoprirà poi che il risparmio era di 68 euro al mese, una rinuncia dal forte valore simbolico.</p>
    <p>Sono gli ultimi flash di una presidenza della Repubblica che sembra una monarchia e si chiude invece nel segno dell’impotenza, con un incarico a <hi rend="#b">Bersani</hi> fallito (ma non revocato), e l’espediente dei “saggi” a termine, scialuppa per traghettare Pd e Pdl verso un accordo e il suo stesso artefice alla scandenza naturale dell’incarico. Una polemica, tra le altre, ha investito le figure scelte da Napolitano per prender tempo: il numero di <hi rend="#b">donne pari a zero</hi>. Quando è stato fatto notare il presidente non ha battuto ciglio, polemica stucchevole. E chi la persegue è in malafede. Proprio un anno fa, del resto, lo stesso Napolitano aveva lamentato davanti ai ragazzi delle scuole di Firenze che “a vedere le percentuali di donne elette in Parlamento in Italia cadono le braccia” (<hi rend="#b">12/5/2011</hi>). Quelle tra i saggi sono ancora meno, zero. Il settennato si chiude e Napolitano esce di scena. Non prima d’aver dato ai partiti chiare indicazioni sul suo successore, un presidente che continui il lavoro di tutore dei partiti all’insegna del compromesso, in attesa che il vento dell’ “antipolitica” smetta di soffiare così forte. Re Giorgio, fino alla fine. </p>
    <p><hi rend="#b">Magistratura-Colle. Le entrate a gamba tesa </hi>Un fulmine a ciel sereno, di più, uno schiaffo. Il capo dello Stato, che presiede anche l’organo di autogoverno della magistratura, che interferisce con le indagini sulla trattativa</p>
    <p><hi rend="#b">Stato-Mafia</hi>, il nodo cruciale di tutta la storia repubblicana. Quando la vicenda investe direttamente il Colle, Napolitano, almeno a parole, si tiene alla larga (per poi sollevare il conflitto di attribuzione con la Procura di Palermo). In realtà già quattro anni prima, nel dicembre 2008, ci fu un suo intervento a gamba tesa con la richiesta alla Procura di Salerno di acquisire gli atti delle indagini che</p>
    <p><hi rend="#b">Luigi De Magistris</hi>conduceva sul numero due del Csm,</p>
    <p><hi rend="#b">Nicola Mancino</hi>. Due settimane dopo, quando la polemica esplode sui giornali, Napolitano sceglie la cerimonia di scambio d’auguri con le più alte cariche dello Stato per invocare un guinzaglio ai pm scomodi: “Si pongono con urgenza problemi di equilibrio istituzionale nei rapporti tra politica e magistratura ed esigenze di misure di riforma volte a scongiurare eccessi di discrezionalità, rischi di arbitrio e conflitti interni alla magistratura nell’esercizio della funzione giudiziaria, a cominciare dalla funzione inquirente e requirente” (</p>
    <p><hi rend="#b">17/12/2008</hi>).</p>
    <p>Ma a ben vedere sono innumerevoli i richiami, i moniti, le ruvide prese di posizione verso i magistrati impegnati nelle inchieste su potenti e politici, Berlusconi <hi rend="#i">in primis</hi>. Ai tirocinanti ricevuti al Quirinale nel 2008 – presenti il ministro Alfano e il vice del Csm Mancino – Napolitano raccomanda di “non cedere al protagonismo dei media” (<hi rend="#b">12/5/2008</hi>). Due mesi dopo nel pacchetto sicurezza di Pdl-Lega spunta un emendamento salva-processi cui manca solo il nome del beneficiario. Il Csm esprime forti perplessità ma ci penserà una lettera di Napolitano a rimettere in riga i consiglieri (“Giustizia, Csm non è giudice costituzionale”, <hi rend="#b">1/7/2008</hi>). E Alfano ringrazia Napolitano perché “riporta il Csm nell’alveo”. Venti giorni dopo un altro monito (“No a spettacolarizzazione dei processi”, <hi rend="#b">21/7/2008</hi>). Ancora due giorni e Napolitano promulga il cosiddetto Lodo Alfano, poi dichiarato incostituzionale. Cinque giorni dopo la firma rincara la dose, offrendo stavolta una sponda al centrodestra sulle intercettazioni (“No all’uso voyeristico”, <hi rend="#b">28/7/2008</hi>). E via con “l’altamente dannoso protagonismo dei pm” e successivi richiami perché “la Magistratura si attenga alle sue funzioni” (<hi rend="#b">27/8/2009</hi>). </p>
    <p>Quando si tratta però di difendere i magistrati dalla accuse di Berlusconi, Napolitano non inverte il canone, ma continua a richiamare loro. Sul tavolo del Csm a un certo punto si materializzano quattro pratiche che riguardano gli attacchi del premier ad altrettanti magistrati impegnati nei suoi processi. Napolitano manda una lettera, non per esprimere loro solidarietà ma per invitare l’assemblea a “discutere in modo equilibrato (…) e di fare un uso responsabile e prudente dell’istituto delle pratiche a tutela dei magistrati (…) il cui uso si giustifica solo quando è indispensabile garantire la credibilità dell’istituzione giudiziaria nel suo complesso da attacchi cosi denigratori da mettere in dubbio l’imparziale esercizio della funzione giudiziaria e da far ritenere la sua soggezione a gravi condizionamenti” (Lettera Csm, <hi rend="#b">9/10/2009</hi>). A fronte di tanti moniti pesano infine tanti atti mancati, silenzi ingombranti. Uno per tutti, la condanna a metà dell’irruzione del Pdl al Tribunale di Milano. Restano invece quelle grazie concesse al di là delle prerogative del Capo dello Stato.</p>
    <p><hi rend="#b">Quella grazia che sfida senso comune e costituzione</hi>Signori si grazia. Per </p>
    <p><hi rend="#b">21 volte</hi>Giorgio Napolitano ha fatto ricorso ai propri poteri per concedere altrettanti provvedimenti di clemenza individuale. Non tanti, a dire il vero, i predecessori furono più “generosi” (Scalfaro</p>
    <p><hi rend="#b">339</hi>, Ciampi</p>
    <p><hi rend="#b">114</hi>). Ma più che i numeri a far discutere sono stati i soggetti beneficiari di una indulgenza che segue esattamente i binari sui quali Napolitano fa scorrere buona parte del suo settennato: quello a destra e quello che corre verso l’Atlantico. Il primo caso che ha fatto discutere ruota intorno al direttore de</p>
    <p><hi rend="#i">Il Giornale</hi>, quotidiano della famiglia Berlusconi,</p>
    <p><hi rend="#b">Alessandro Sallusti</hi>. Non di grazia si tratta ma di commutazione della pena, si è subito precisato. Ma il risultato è lo stesso: il capo dello Stato di fatto annulla la sentenza di condanna, definitiva, emessa da un giudice a 14 mesi di reclusione per il reato di diffamazione. Solo un disturbo il fatto che nel giorno della grazia la procura di Milano avesse dato parere contrario alla medesima richiesta avanzata da</p>
    <p><hi rend="#b">Ignazio La Russa</hi>insieme a 328 parlamentari (primo firmatario il segretario del Pdl</p>
    <p><hi rend="#b">Angelino Alfano</hi>). Sallusti potrà tornare in libertà versando una penale di</p>
    <p><hi rend="#b">15.532 euro</hi>. Altrettanto clamorosa la grazia concessa da Napolitano al colonnello Usa</p>
    <p><hi rend="#b">Joseph Romano</hi>(condannato nel settembre scorso dalla Cassazione a</p>
    <p><hi rend="#b">7 anni</hi>per il sequestro</p>
    <p><hi rend="#b">Abu Omar</hi>).</p>
    <p>In occasione di quest’ultimo provvedimento è emersa una questione rimasta a lungo defilata, ovvero se gli atti di clemenza del Capo dello Stato siano conformi alla Costituzione oppure no e quali limiti e prerogative debbano seguire. Risalendo nelle cronache politiche il tema era divenuto oggetto di scontro proprio qualche settimana prima che Napolitano ereditasse il Quirinale da Ciampi. Un anno prima del passaggio di testimone, l’ex capo dello Stato aveva inoltrato al guardasigilli <hi rend="#b">Roberto Castelli</hi> la pratica per la grazia a <hi rend="#b">Ovidio Bompressi</hi>, ex di <hi rend="#b">Lotta continua</hi> condannato a 22 anni con <hi rend="#b">Adriano Sofri</hi> per l’omicidio Calabresi. Di fronte al rifiuto di Castelli Ciampi sollevò il conflitto di attribuzione davanti alla Corte Costituzionale per dirimere un punto controverso: a chi spetta il potere di grazia? Quando e come deve essere esercitato? A rispondere fu una sentenza del <hi rend="#b">3 maggio 2006</hi> che chiarisce come la grazia presidenziale sia attribuibile per motivi “umanitari” ed “eccezionali” essendo una deroga di fatto al principio di uguaglianza. Chiarisce anche che la scelta non può in nessun modo essere “politica” e precisa infine che debba avvenire a debita distanza di tempo dalla sentenza perché non suoni come una sconfessione del lavoro dei giudici. Ecco, nei casi di Sallusti e di Joseph Romano, la clemenza di Napolitano sembra discostarsi da quei paletti e infrangerli. Ma nella grazia, a volte, quello che conta è chi ringrazia.</p>
    <p>
      <hi rend="#b">di Thomas Mackinson</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>