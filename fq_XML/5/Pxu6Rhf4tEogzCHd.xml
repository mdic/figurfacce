<doc sitename="Il Fatto Quotidiano" title="Redditi dei parlamentari, Berlusconi in testa Fini leader più ricco, Lusi a 300mila euro - Il Fatto Quotidiano" author="RQuotidiano" date="2012-03-19" url="http://www.ilfattoquotidiano.it/2012/03/19/redditi-parlamentari-berlusconi-ricco-pietro-supera-bossi-alfano-sorpassa-bersani/198584/" hostname="ilfattoquotidiano.it" description="Silvio Berlusconi aumenta di otto milioni il suo reddito ed è ancora il più ricco del Parlamento, Antonio Di Pietro supera Umberto Bossi e Angelino Alfano sorpassa Pierferdinando Casini e Pier Luigi Bersani. E’ quanto emerge dalle dichiarazioni dei parlamentari del 2011 e relativo al 2010 che oggi sono state rese pubbliche alla Camera e …" categories="Politica" tags="Angelino Alfano;Mario Monti;Pier Ferdinando Casini;Pier Luigi Bersani;Silvio Berlusconi" fingerprint="85ac8360bb2fda37">
  <main>
    <head rend="h1">Redditi dei parlamentari, Berlusconi in testa Fini leader più ricco, Lusi a 300mila euro</head>
    <p><hi rend="#b"/> aumenta di otto milioni il suo reddito ed è ancora il più ricco del Parlamento, </p>
    <graphic src="http://www.ilfattoquotidiano.it/wp-content/uploads/2012/03/aula_INTERNO.jpg" title="aula_INTERNO"/>
    <p><hi rend="#b">Antonio Di Pietro</hi>supera</p>
    <p><hi rend="#b">Umberto Bossi</hi>e</p>
    <p><hi rend="#b">Angelino Alfano</hi>sorpassa Pierferdinando Casini e Pier Luigi Bersani. E’ quanto emerge dalle dichiarazioni dei parlamentari del 2011 e relativo al 2010 che oggi sono state rese pubbliche alla Camera e al Senato.</p>
    <p>Il reddito dell’ex presidente del Consiglio, dichiarato nel 2011 e relativo all’anno precedente è di <hi rend="#b">48.180.792 euro</hi>, vale a dire circa otto milioni in più rispetto a quanto dichiarato lo scorso anno, ovvero 40.897.004. Per quanto riguarda beni immobili e mobili l’unica variazione che risulta è l’acquisto di un immobile a Lampedusa il 28 giugno dello scorso anno. Tra le proprietà dichiarate ci sono due appartamenti uso abitazione in Milano e due box, insieme ad altri tre appartamenti sempre nel capoluogo lombardo. Berlusconi dichiara anche comproprietà al 7,46 per cento di parti comuni in Milano, un immobile nel comune di Lesa, e uno a Antigua cui si aggiunge anche un terreno. Ma i beni immobili ad Antigua sono scesi da tre a due.</p>
    <p>Inoltre, non risultano nuovi acquisti per quanto riguarda autovetture e imbarcazioni da diporto e partecipazioni nelle società. Invariati anche tre depositi di gestione patrimoniale e il deposito amministrato presso la Banca Popolare di Sondrio, il Monte dei Paschi di Siena e la Banca Arner Italia Spa. Tra i beni immobili intestati a Berlusconi risultano due appartamenti in uso abitazione a Milano, due box e altri tre appartamenti sempre a Milano ed una comproprietà. Nella dichiarazione dei redditi è poi iscritto un immobile nel comune di Lesa e alcune proprietà nell’isola di Antigua.</p>
    <p>L’attuale presidente del Consiglio e senatore a vita <hi rend="#b">Mario Monti</hi> ha dichiarato come imponibile per l’anno 2010 <hi rend="#b">1.513.030</hi> euro. La moglie, Elsa Antonioli, ha avuto come imponibile 20.894 euro. Svariati i beni immobili del professore: 40% di un ufficio, due negozi e un deposito a Milano; 50% di una casa a Bruxelles; 50% di una casa e due box a Milano. Sempre nel capoluogo lombardo il 100% di una casa e un box. Altre proprietà a Varese: nove case e sei box, un negozio e il 50% di un terreno. Le automobili sono una Lancia Dedra del ’95 e una Lancia K del ’98. La moglie possiede il 10% di un ufficio e due negozi a Milano; il 50% di quattro case sempre a Milano e un seminterrato sempre nel capoluogo lombardo. Elsa Antonioli possiede inoltre il 50% di due villini con terreno a Novara e il 50% della casa a Bruxelles e una Lancia Musa del 2009.</p>
    <p>Tra i leader di partito il più ricco è <hi rend="#b">Gianfranco Fini</hi> con 201.115 euro dichiarati per il 2011. Segue a poca distanza il numero uno dell’Idv, <hi rend="#b">Antonio Di Pietro</hi>, con 182.207 euro. Di Pietro, che nella dichiarazione dei redditi del 2011 ha segnalato l’acquisto di alcuni terreni a Montenero di Bisaccia, guadagna di più del segretario del Pdl, <hi rend="#b">Angelino Alfano</hi>, che ha denunciato al fisco 169.317 euro. Seguono poi il leader del Pd, <hi rend="#b">Pier Luigi Bersani</hi>, con 136.885 euro, <hi rend="#b">Francesco Rutelli </hi>con 131.252 e <hi rend="#b">Umberto Bossi </hi>con 124.871 in calo rispetto all’anno precedente, quando ammontava a 167.957. ‘Ultimo’ tra i leader di partito, Pier Ferdinando Casini, il cui reddito imponibile nel 2011, quindi riferibile al 2010, è di 116.986 euro. Ma a suo nome risulta una fitta compravendita di azioni. Tra quelle vendute spiccano le 1.525 azioni di Unicredit, tra gli acquisti c’è invece Intesa Sanpaolo con 967 azioni.</p>
    <p>Per quanto riguarda i presidenti delle due Camere, <hi rend="#b">Renato Schifani </hi>è più ricco del suo omologo alla Camera, <hi rend="#b">Gianfranco Fini</hi>. La seconda carica dello Stato ha, infatti, dichiarato un reddito imponibile di 223.939 euro contro i 201.115 euro di Fini. Il reddito di Schifani è leggermente calato rispetto a quello della precedente dichiarazione (229.918 euro), mentre quello di Fini è aumentato visto che lo scorso anno aveva dichiarato 186.563 euro.</p>
    <p>Il capogruppo più facoltoso alla Camera è <hi rend="#b">Siegfried Brugger</hi> (gruppo Misto). Nonostante una flessione rispetto al reddito dichiarato nel 2010, Brugger guida la classifica con 238.091 euro di imponibile. A seguirlo, di poco distante, è il presidente dei deputati del Pd, <hi rend="#b">Dario Franceschini</hi>, con 225.854 euro. Il terzo in classifica è il presidente di Popolo e Territorio, <hi rend="#b">Silvano Moffa</hi>, con 167.132 euro di imponibile, seguito da <hi rend="#b">Gianpaolo Dozzo</hi>, della Lega, che dichiara 163.607 euro. Subito dopo <hi rend="#b">Fabrizio Cicchitto </hi>del Pdl, con 157.452 euro percepiti nel 2010; quindi <hi rend="#b">Massimo Donadi</hi> dell’Idv con 151.197 euro. In fondo alla classifica il presidente del deputati di Fli, <hi rend="#b">Benedetto Della Vedova</hi>, con 125.360 euro e <hi rend="#b">Pier Ferdinando Casini</hi> con 116.986 euro.</p>
    <p>Tra i redditi disponibili anche quello di <ref target="http://www.ilfattoquotidiano.it/2012/03/08/lusi-tutti-sapevano-tutto-questa-partita-molto-grande-fara-saltare-centrosinistra/196282/"> Luigi Lusi, l’ex tesoriere della Margherita al centro di un’inchiesta giudiziaria per appropriazione indebita per 13,5 milioni di euro dalle casse del partito</ref>. Il reddito imponibile per il 2010 (dichiarato nel 2011) è di 304.926 euro mentre l’anno precedente era stato di 320.165. Lusi ha sottoscritto come capitale sociale del giornale Europa 84.893 euro, pari all’87,4% del totale (97.189). Come variazione dalla precedente dichiarazione dei redditi l’ex senatore del Pd ha venduto una Lancia Delta del 2009 e una Mercedes Ml e ha comprato una Fiat 500.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>