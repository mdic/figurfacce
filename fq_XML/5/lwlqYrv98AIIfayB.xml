<doc sitename="Il Fatto Quotidiano" title="Spending review: restano le pensioni d'oro, tagliati i buoni pasto agli statali - Il Fatto Quotidiano" author="Thomas Mackinson" date="2012-06-26" url="http://www.ilfattoquotidiano.it/2012/06/26/spending-review-restano-le-pensioni-doro-tagliati-i-buoni-pasti-agli-statali/275918/" hostname="ilfattoquotidiano.it" description="Nessun taglio alle 100mila pensioni d’oro che ogni anno costano 13 miliardi. Sì invece a quello dei buoni pasto per 450mila dipendenti pubblici che fa risparmiare solo 10 milioni. E, ciliegina sulla torta, un pasticcio sulle gare d’appalto che potrebbe costare allo Stato 1,2 miliardi, corretto oggi in commissione grazie a un emendamento passato contro …" categories="Politica" tags="Angelino Alfano;Filippo Patroni Griffi;Guido Crosetto;Mario Monti;Pensioni doro;Silvio Berlusconi;Spending Review" fingerprint="e9e5f27a6c6e4435">
  <main>
    <head rend="h1">Spending review: restano le pensioni d’oro, tagliati i buoni pasto agli statali</head>
    <p>Secondo la prima bozza di revisione della spesa saranno previsti 20 miliardi di tagli: poco più di 4 nel 2012. Obiettivo: evitare l'aumento autunnale dell'Iva. Ma restano fuori per il momento i 13 miliardi dei 100mila vitalizi oltre i 6mila euro. Corretto in corsa un pasticcio sulle gare d'appalto che poteva costare contenziosi. Decisione presa contro il parere del governo</p>
    <graphic src="https://st.ilfattoquotidiano.it/wp-content/uploads/2012/06/spending-review-interna-nuova.jpg"/>
    <p>Nessun taglio alle 100mila <hi rend="#b">pensioni d’oro</hi> che ogni anno costano 13 miliardi. Sì invece a quello dei <hi rend="#b">buoni pasto</hi> per 450mila dipendenti pubblici che fa risparmiare solo 10 milioni. E, ciliegina sulla torta, un pasticcio sulle gare d’appalto che potrebbe costare allo Stato 1,2 miliardi,<ref target="http://www.ilfattoquotidiano.it/2012/06/26/spending-review-governo-battuto-due-volte-maggioranza-spaccata-in-commissione/275971/"> corretto oggi in commissione grazie a un emendamento passato contro le intenzioni del governo.</ref> Prende insomma una curiosa piega la prima <hi rend="#b">spending review</hi> del <hi rend="#b">governo Monti</hi>. L’atto ufficiale sarà un decreto pesantissimo che il Consiglio dei ministri licenzierà dopo il <hi rend="#b">Consiglio europeo</hi> del 28 e 29 giugno. Circa 20 miliardi di <hi rend="#b">tagli</hi> così distribuiti: 4,2 miliardi nel 2012, dai 7 ai 10 per ciascun biennio 2013-2014. Il provvedimento punta a scongiurare l’aumento autunnale dell’Iva (dal 21 al 23%), mettere in sicurezza i conti pubblici e fronteggiare l’emergenza terremoto. Monti lo presenterà domani alle Regioni e quindi ai vertici del Pdl <hi rend="#b">Berlusconi</hi> e <hi rend="#b">Alfano</hi>. Poi la pausa per il vertice di <hi rend="#b">Bruxelles</hi> e le consultazioni con i sindacati il 2 luglio. Ancora da fissare, invece, l’incontro con gli altri vertici della maggioranza <hi rend="#b">Casini</hi> e <hi rend="#b">Bersani</hi>.</p>
    <p>Come in dettaglio sarà raggiunto l’obiettivo di risparmio non è ancor chiaro ma il piano sarà modellato sul pacchetto-Bondi che mette nel mirino gli acquisti di beni e servizi della pubblica ammnistrazione (sanità in primis) e la spesa per il pubblico impiego. Con qualche sorpresa.</p>
    <p>Di sicuro le misure di risparmio non passeranno attraverso il tanto sospirato taglio alle pensioni d’oro dei manager pubblici. Qui la notizia è già ufficiale: il governo ha accantonato il tetto sulle pensioni sopra i 6mila euro dando parere negativo a un emendamento presentato dal deputato Pdl <hi rend="#b">Guido Crosetto</hi>. Doveva essere una misura di equità nel gran calderone dei tagli ma nel Cdm in programma domani mattina non c’è n’è traccia. Da Palazzo Chigi filtra solo la promessa di riproporre la questione insieme alle misure sullo sviluppo. Si ripartirà da quell’emendamento che prevede che le pemnsioni erogate in base al sistema retributivo non possano superare i 6mila euro netti al mese mentre sono fatti salvi le pensioni e i vitalizi corrisposti esclusivamente in base al sistema contributivo. Per ora è tutto rimandato e il sistema continuerà ad elargire 109mila pensioni sopra gli 8mila euro che costano 13 miliardi di euro l’anno (dati Inps).</p>
    <p>Si va avanti a testa bassa, invece, sul contenimento dei costi della pubblica amministrazione. Nelle scorse settimane si è tanto parlato di una stretta sulle spese telefoniche della Pubblica amministrazione che parte dal <hi rend="#b">Dipartimento della funzione pubblica</hi> per coinvolgere via via altri settori. Le chiamate saranno abilitate solo in ambito urbano per tutti mentre soltanto i dirigenti potranno fare chiamate nazionali e verso cellulari. “Una rivoluzione di buon senso”, l’ha definita il ministro<hi rend="#b"> Filippo Patroni Griffi</hi> che ha emanato la circolare taglia bolletta. Parlare meno, mangiare meno. Perché prende sempre più consistenza l’ipotesi di un secco taglio ai buoni pasto dei dipendenti pubblici. Nel pacchetto dell’ex liquidatore Bondi c’è infatti un’ipotesi di messa a dieta di 450mila dipendenti che già da due anni subiscono il mancato adeguamento all’inflazione dei contratti collettivi. I loro buoni pasto passerebbero dai 7-8 euro attuali a un valore di 5,29 euro che è la soglia minima esentasse per il lavoratore (per cui non viene denunciato ai fini Irpef) e per il datore di lavoro (non viene calcolato ai fini previdenziali).</p>
    <p>Per il governo dalla dieta si ricaverebbero circa 10 milioni di euro. Una cifra che appare risibile ai sindacati di categoria che chiedono di ridurre i privilegi dei manage pubblici piuttosto affamare i dipendenti già in difficoltà. «Ridurre l’importo del buono pasto dei dipendenti pubblici a 5,29 euro, cioè la soglia massima esentasse, significa tornare al valore di acquisto di 15 anni fa e quindi togliere fisicamente il pane dalla bocca a tanti lavoratori senza far risparmiare in maniera significativa lo Stato». Lo sostiene <hi rend="#b">Franco Tumino</hi>, presidente <hi rend="#b">Anseb</hi>, l’associazione delle società emettitrici buoni pasto aderente a <hi rend="#b">Fipe-Confcommercio</hi>, commentando alcuni contenuti della spending review.</p>
    <p>Su tutti questi provvedimenti si attende il muro di partiti e sindacati mentre è la Ragioneria centrale dello Stato a mettere le mani avanti su un altro capitolo delicatissimo della spending review, cioè la norma del decreto sulle aggiudicazioni di appalti che – secondo una modifica intervenuta nel passaggio in Senato – verrà applicata anche alle procedure di affidamento per le quali si è già proceduto all’apertura dei plichi. Secondo gli esperti di via XX Settembre questa scelta poteva comportare contenziosi e costare allo Stato oltre 1 miliardo di euro. Preoccupazioni riassunte in una lettera inviata al Parlamento dalla ragioneria generale dello Stato e dalla Consip. Oggi nelle commissioni Affari costituzionali e Bilancio della Camera un emendamento (approvato da Pdl e Udc, con governo e Pd contrari) ha ripristinato la regola secondo la quale l’apertura in seduta pubblica delle buste si applicherà solamente alle gare per le quali le buste non erano state aperte alla data dell’entrata in vigore del provvedimento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>