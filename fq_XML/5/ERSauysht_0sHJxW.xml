<doc sitename="Il Fatto Quotidiano" title="Mediaset, nuova istanza di legittimo impedimento per B. e i suoi avvocati - Il Fatto Quotidiano" author="RQuotidiano" date="2013-03-22" url="http://www.ilfattoquotidiano.it/2013/03/22/mediaset-nuova-istanza-di-legittimo-impedimento-per-berlusconi-e-suoi-avvocati/538690/" hostname="ilfattoquotidiano.it" description="Silvio Berlusconi e i suoi difensori hanno presentato un legittimo impedimento per l’udienza dd domani, 23 marzo, del processo in corte d’Appello di Milano per il caso Mediaset in cui l’ex premier è uno degli imputati per frode fiscale. E’ stato inoltrato un fax alla cancelleria della corte d’appello per chiedere un ulteriore rinvio del …" categories="Giustizia" tags="Legittimo Impedimento;Niccolò Ghedini;PDL;Piero Longo;Processo Mediaset;Silvio Berlusconi" fingerprint="fd9d40f1f857a2bf">
  <main>
    <head rend="h1">Mediaset, nuova istanza di legittimo impedimento per B. e i suoi avvocati</head>
    <graphic src="https://st.ilfattoquotidiano.it/wp-content/uploads/2013/01/ghedinilongo_interna-nuova.jpg" alt="Ghedini e Longo Processo Mediaset"/>
    <p><hi rend="#b">Silvio Berlusconi</hi> e i suoi difensori hanno presentato un <hi rend="#b">legittimo impedimento</hi> per l’udienza dd domani, 23 marzo, del processo in corte d’Appello di Milano per il caso Mediaset in cui l’ex premier è uno degli imputati per frode fiscale. E’ stato inoltrato un fax alla cancelleria della corte d’appello per chiedere un ulteriore rinvio del dibattimento in quanto il leader del Pdl e i suoi legali parlamentari domani impegnati in una riunione del comitato di presidenza del Pdl.</p>
    <p>Alla scorsa udienza, quella del 16 marzo, <ref target="http://www.ilfattoquotidiano.it/2013/03/16/processo-mediaset-pg-berlusconi-in-senato-o-visita-fiscale/532293/">i giudici avevano accolto l’istanza del Cavaliere, ma quella dei suoi legali.</ref> In calendario c’era l’elezione del presidente del Senato e Berlusconi era arrivato a Palazzo Madama solo nel pomeriggio per la seconda chiamata della quarta votazione. I magistrati avevano deciso anche la sospensione dei<hi rend="#b"> termini di prescrizione</hi>. I difensori avevano anche presentato una istanza di rimessione con la richiesta di trasferire il <hi rend="#b">processo a Brescia</hi>. Secondo i legali il ritmo dei processi “è in totale e netto contrasto” con “gli auspici recentemente rivolti dalle alte cariche dello stato di consentire all’onorevole Berlusconi di poter svolgere” la “propria attività politica”. Il processo è fermo da diverse udienze, il sostituto procuratore generale di Milano Laura Bertolè Viale ha già concluso la sua<hi rend="#b"> requisitoria</hi><ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">chiedendo la conferma della condanna di primo grado a quattro anni.</ref> La parola dovrebbe quindi passare alla<hi rend="#b"> difesa</hi> per l’arringa e quindi ai giudici per la <hi rend="#b">camera di consiglio</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>