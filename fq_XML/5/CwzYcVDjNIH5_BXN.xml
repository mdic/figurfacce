<doc sitename="Il Fatto Quotidiano" title="Trasferimento processi, Cassazione rinvia udienze di Berlusconi al 6 maggio - Il Fatto Quotidiano" author="RQuotidiano" date="2013-04-18" url="http://www.ilfattoquotidiano.it/2013/04/18/trasferimento-processi-cassazione-rinvia-udienze-di-berlusconi-al-6-maggio/566844/" hostname="ilfattoquotidiano.it" description="La Cassazione ha rinviato al 6 maggio le udienze di Silvio Berlusconi. La richiesta dell’ex premier a piazza Cavour è quella di trasferire i processi Ruby e Mediaset da Milano a Brescia perchè, a suo dire, i giudici non sarebbero liberi di decidere. In particolare, la sesta sezione penale ha respinto la particolare richiesta di Berlusconi che chiedeva alla …" categories="Giustizia" tags="Cassazione;Elezione Presidente della Repubblica 2015;Legittimo Impedimento;Niccolò Ghedini;Presidente della Repubblica;Silvio Berlusconi" fingerprint="ffcdd6b9f35fa2b4">
  <main>
    <head rend="h1">Trasferimento processi, Cassazione rinvia udienze di Berlusconi al 6 maggio</head>
    <graphic src="https://st.ilfattoquotidiano.it/wp-content/uploads/2013/04/berlusconi_interna-nuova.jpg" alt="Silvio Berlusconi"/>
    <p>La Cassazione ha rinviato al<hi rend="#b"> 6 </hi><hi rend="#b">maggio</hi> le udienze di <hi rend="#b">Silvio Berlusconi</hi>. La richiesta dell’ex premier a piazza Cavour è quella di trasferire i processi <hi rend="#b">Ruby</hi> e <hi rend="#b">Mediaset</hi> da Milano a Brescia perchè, a suo dire, i giudici non sarebbero liberi di decidere. </p>
    <p>In particolare, la sesta sezione penale ha respinto la particolare <ref target="http://www.ilfattoquotidiano.it/2013/04/16/berlusconi-chiede-rinvio-udienza-cassazione-su-istanza-trasferimento-processi/564152/">richiesta di Berlusconi che chiedeva alla Cassazione di sentirlo perchè voleva </ref>parlare e illustrare le sue ragioni. Sarebbe stato accolto invece l’accampato <hi rend="#b">legittimo impedimento collettivo</hi> visto che oggi a Montecitorio si tiene la prima seduta per eleggere il nuovo capo dello Stato e i difensori di Berlusconi <hi rend="#b">Ghedini</hi> e<hi rend="#b"> Longo</hi>, l’uno senatore e l’altro deputato, sono occupati in aula per la votazione. </p>
    <p>E anche Silvio Berlusconi ha<hi rend="#b"> votato</hi>, ma in <hi rend="#b">ritardo</hi>. Il Cavaliere infatti è entrato in Aula dopo la seconda chiama, e ultima, per i senatori. Scortato dal presidente del gruppo a Palazzo Madama Renato Schifani, si è avvicinato alle cabine elettorali e ha atteso di essere ripescato prima dell’inizio della chiama dei deputati. Quando la presidente di Montecitorio ha chiesto se vi fossero altri senatori che dovevano votare il Cavaliere ha alzato la mano e si è diretto verso i commessi per prendere la scheda.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>