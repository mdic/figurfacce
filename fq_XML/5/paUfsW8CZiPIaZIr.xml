<doc sitename="Il Fatto Quotidiano" title="L'ultimo bollettino dell'ospedale San Raffaele sulle condizioni di Berlusconi" author="F Q" date="2023-04-17" url="https://www.ilfattoquotidiano.it/2023/04/17/berlusconi-e-uscito-dalla-terapia-intensiva-zangrillo-una-persona-di-grande-tenacia-e-che-guarda-con-grande-fiducia-al-futuro/7132647/" hostname="ilfattoquotidiano.it" description="Zangrillo: &quot;Io non l’ho sentito perché il presidente aveva bisogno tranquillità, ma sono molto fiducioso perché anche i medici lo sono&quot;" categories="Cronaca" tags="San Raffaele;Silvio Berlusconi" fingerprint="f5ba500d9d0f520d">
  <main>
    <head rend="h1">Berlusconi è uscito dalla terapia intensiva, Zangrillo: “Una persona di grande tenacia e che guarda con grande fiducia al futuro</head>
    <graphic src="https://st.ilfattoquotidiano.it/wp-content/uploads/2023/04/05/berlusconi-8-690x362.jpg"/>
    <p>Migliora Silvio Berlusconi e ora è ricoverato in degenza ordinaria. L’ultimo bollettino diffuso dall’ospedale San Raffaele di Milano, dove il leader di Forza Italia, si trova ricoverato dal 5 aprile scorso descrive un decorso positivo: “Al momento lo stato clinico e la risposta alle cure hanno consentito il trasferimento del presidente <hi rend="#b">Silvio Berlusconi</hi> in un reparto di degenza ordinaria. Proseguono le cure e il monitoraggio dei parametri funzionali”.</p>
    <p>La comunicazione sulle condizioni di salute dell’ex premier, il quarto dall’inizio del ricovero, è firmato dal professor Alberto Zangrillo, medico di fiducia dell’ex premier e primario di terapia intensiva del San Raffaele e dal professor Fabio Ciceri, primario di ematologia dello stesso ospedale. “<hi rend="#b">Berlusconi è uscito dalla terapia intensiva</hi>, io non l’ho sentito perché il presidente aveva bisogno tranquillità, ma sono molto fiducioso perché anche i medici lo sono. Silvio Berlusconi <ref target="https://www.ilfattoquotidiano.it/2023/04/06/silvio-berlusconi-bollettino-medico-condizioni/7122811/">(affetto da leucemia e colpito da una polmonite, ndr)</ref> sta reagendo e si conferma una persona di grande tenacia e che guarda con grande fiducia al futuro”. Lo ha dichiarato il ministro della pubblica amministrazione Paolo Zangrillo ai giornalisti nel corso di un evento all’Inail. Oggi è arrivato all’ospedale San Raffaele di Milano Orazio Fascina, il padre di Marta, la compagna del leader di Forza Italia che in questi giorni di ricovero non è mai stata vista lasciare la struttura.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>