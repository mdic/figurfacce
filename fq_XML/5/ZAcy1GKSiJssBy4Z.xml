<doc sitename="Il Fatto Quotidiano" title="Processo Mediaset, nuovo no dei giudici alla sospensione elettorale per Berlusconi - Il Fatto Quotidiano" author="RQuotidiano" date="2013-01-25" url="http://www.ilfattoquotidiano.it/2013/01/25/processo-mediaset-nuovo-no-dei-giudici-alla-sospensione-elettorale-per-berlusconi/480146/" hostname="ilfattoquotidiano.it" description="I giudici della Corte d’Appello di Milano hanno accolto il legittimo impedimento presentato oggi da Silvio Berlusconi, imputato per il caso Mediaset, e hanno aggiornato l’udienza al primo febbraio. Hanno rigettato invece l’istanza di sospensione del procedimento a dopo il voto. La richiesta è stata affidata a un difensore d’ufficio, Salvatore Verdoliva (candidato del Pd alle …" categories="Elezioni 2013" tags="Legittimo Impedimento;Processo Mediaset;Silvio Berlusconi" fingerprint="b7ef0055c8d3405b">
  <main>
    <head rend="h1">Processo Mediaset, nuovo no dei giudici alla sospensione elettorale per Berlusconi</head>
    <graphic src="https://st.ilfattoquotidiano.it/wp-content/uploads/2012/10/berlusconi-tribunale-milano-interna-nuova.jpg"/>
    <p>I giudici della Corte d’Appello di Milano hanno accolto il <hi rend="#b">legittimo impedimento</hi> presentato oggi da <hi rend="#b">Silvio Berlusconi</hi>, imputato per il <hi rend="#b">caso Mediaset</hi>, e hanno aggiornato l’udienza al primo febbraio. Hanno rigettato invece l’istanza di sospensione del procedimento a dopo il voto.</p>
    <p>La richiesta è stata affidata a un difensore d’ufficio, <ref target="http://tv.ilfattoquotidiano.it/2013/01/25/diritti-tv-militante-del-pd-difende-berlusconi-strana-vita/218397/"> Salvatore Verdoliva (candidato del Pd alle comunali di Legnano del 2012, guarda la sua intervista video)</ref>, perché mentre Berlusconi era impegnato a Roma a presentare le liste del Pdl per le prossime elezioni politiche, lo stesso dovevano fare i legali-parlamentari Nicolò Ghedini e Piero Longo in una manifestazione a Vicenza. </p>
    <p><ref target="http://www.ilfattoquotidiano.it/2013/01/18/processo-mediaset-difesa-berlusconi-chiede-sospensione-per-elezioni/473209/">Un’analoga richiesta di sospensione era stata già respinta la settimana scorsa</ref>. Nella nuova istanza Ghedini e Longo hanno motivato l’atto con la ”inusitata fretta della corte d’appello nel definire questo procedimento”. I legali, nell’avanzare il legittimo impedimento e l’istanza di fermare il dibattimento fino a dopo il voto per via della campagna elettorale, si sono lamentati del fatto che i giudici di secondo grado hanno già fissato un calendario serrato di udienze fino al 4 marzo. In primo grado Silvio berlusconi è stato condannato a 4 anni per frode fiscale. </p>
    <p>Per oggi è prevista la requisitoria del Pg, l’avvocato generale <hi rend="#b">Laura Bertolè Viale</hi>, che si è opposto alle richieste dei legali dell’ex premier anche perché il codice non prevede la sospensione dei dibattimenti per motivi elettorali. Il rappresentante della pubblica accusa si è inoltre richiamato all’ordinanza con cui la corte aveva disposto di continuare il processo rigettando la richiesta di uno stop.</p>
    <p>Dopo essersi riuniti in camera di consiglio, i giufdici hanno accettato al richiesta di legittimo impedimento dell’imputato Berlusconi, ma non quella dei due legali, “perché avrebbero potuto nominare dei sostituti processuali”. La richiesta di sospensione del processo fino a dopo il voto è stata invece respinta perché la campagna elettorale non è un mnotivo sufficiente a bloccare il processo. In dettaglio, si legge nelle motivazioni firmate dai giudici, la richiesta dell’imputato è ammissibile data la “riferibilità al territorio nazionale” della manifestazione del Pdl in programma a Roma per l’apertura della campagna elettorale, dove Berrlusconi è capolista per il Senato in tutte le circoscrizioni.</p>
    <p>A questo punto la requisitoria del Procuratore generale e l’intervento delle parti civili previsti per oggi slittano tra una settimana, venerdì primo febbraio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>