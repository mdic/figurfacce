<doc sitename="Il Fatto Quotidiano" title="Un pentito di mafia: &quot;Le stragi del '93 chieste da Berlusconi e da Dell'Utri&quot; - Il Fatto Quotidiano" author="Giuseppe Lo Bianco" date="2012-02-28" url="http://www.ilfattoquotidiano.it/2012/02/28/un-pentito-di-mafia-le-stragi-del-93-chieste-da-b-e-da-dellutri/194251/" hostname="ilfattoquotidiano.it" description="Le stragi del ’93? A chiederle a Cosa Nostra furono “Silvio Berlusconi e Marcello Dell’Utri, attraverso il fattore di Arcore, Vittorio Mangano“. L’ultima rivelazione sulle tentazioni stragiste e sul ruolo svolto dall’ex premier nella stagione di sangue dell’attacco allo Stato salta fuori da un verbale del 2000, tenuto segreto per dodici anni, redatto da Giuseppe …" categories="Giustizia" tags="Giovanni Brusca;Giuseppe di Matteo;Maurizio Costanzo;Pietro Grasso;Silvio Berlusconi;Totò Riina;Vittorio Mangano" fingerprint="2db85318183b9fbc">
  <main>
    <head rend="h1">Un pentito di mafia: “Le stragi del ’93 chieste da Berlusconi e da Dell’Utri”</head>
    <p>
      <ref target="http://www.ilfattoquotidiano.it/wp-content/uploads/2012/02/strage_di_via_dei_georgofili_interna1.jpg">
        <graphic decoding="async" class="size-full wp-image-194361" title="strage_di_via_dei_georgofili_interna" src="http://www.ilfattoquotidiano.it/wp-content/uploads/2012/02/strage_di_via_dei_georgofili_interna1.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2012/02/strage_di_via_dei_georgofili_interna1.jpg" title="strage_di_via_dei_georgofili_interna"/>
    <p>Le stragi del ’93? A chiederle a Cosa Nostra furono “<hi rend="#b">Silvio Berlusconi</hi> e <hi rend="#b">Marcello Dell’Utri</hi>, attraverso il fattore di Arcore, <hi rend="#b">Vittorio Mangano</hi>“. L’ultima rivelazione sulle tentazioni stragiste e sul ruolo svolto dall’ex premier nella stagione di sangue dell’attacco allo Stato salta fuori da un verbale del 2000, tenuto segreto per dodici anni, redatto da <hi rend="#b">Giuseppe Monticciolo</hi>, il picciotto che <hi rend="#b">Brusca</hi> utilizzò per strangolare il piccolo <hi rend="#b">Giuseppe Di Matteo</hi>, assassinato a soli 12 anni perché figlio di un pentito. Nel pieno dell’offensiva corleonese contro lo Stato, dopo l’arresto di <hi rend="#b">Totò Riina</hi>, <hi rend="#b">Mangano</hi> avrebbe indicato a <hi rend="#b">Bagarella</hi> “gli attentati che voleva fatti Berlusconi e Dell’Utri”, sottolineando l’assoluta ignoranza dei boss sugli obiettivi da distruggere: “Non sapevo nemmeno che fossero gli Uffizi, si figuri Bagarella”.</p>
    <p>L’ordine, per Monticciolo, sarebbe partito da Milano, dal cuore dell’impero <hi rend="#b">Fininvest</hi>, dopo che le cosche avevano tentato di uccidere un uomo simbolo della tv berlusconiana: <hi rend="#b">Maurizio Costanzo</hi>. Dopo l’attentato a Costanzo, racconta Monticciolo a <hi rend="#b">Chelazzi</hi>, presenti l’allora procuratore di Palermo <hi rend="#b">Pietro Grasso</hi> e il pm <hi rend="#b">Vittorio Teresi</hi>, “Dell’Utri – dice che ha mandato a dire (sempre detto, va bene, da Bagarella) che si dovevano fare… Dice: Allora, visto che sapete fare… visto che sapete arrivare a Costanzo, perché Costanzo non ce lo ha indicato nessuno per fargli l’attentato, dice allora sapete arrivare anche a fare qualcos’altro, per esempio la strage degli Uffizi e via dicendo. E da lì Bagarella ordinò. Perché poi ne parlò direttamente davanti a me con Giovanni Brusca”.</p>
    <p>La rivelazione è sconvolgente, nel verbale Chelazzi è puntiglioso, vuole ricostruire tutti i dettagli e domanda se vennero richiesti “un numero definito di attentati”, ricordando quelli di Roma, Firenze e Milano: “Sono stati richiesti – risponde Monticciolo – di volta in volta. Poi la discussione come andavano e come non andavano lo sapevano solo Brusca e Bagarella”. Interrogato più volte sull’argomento, Brusca ha sempre smentito, ammettendo solo che Berlusconi fu avvertito dalla mafia che “la sinistra sapeva” della trattativa. Ma rifiutò di sottoporsi a un confronto con Monticciolo, che aveva già alluso al coinvolgimento di Berlusconi nella stagione stragista. Perché i boss accettarono di eseguire le stragi? La posta in gioco, spiega Monticciolo, è il <hi rend="#b">41-bis</hi>. “A Bagarella – racconta il pentito – premeva che dovevano togliere cioè, le promesse che facevano loro erano quelle di toglierlo e di non esserci più restrizioni nei carceri. Loro, come politici, dicevano che salendo al potere levavano il 41-bis e levavano i restringimenti nelle carceri”.</p>
    <p>Le cose andarono diversamente: il 41-bis, tra ammorbidimenti e attenuazioni, è ancora una leva dell’azione antimafia, e i boss non nascosero la delusione: “Berlusconi prima vuole fatte le cose, però lui non viene mai agli impegni che prende”, aggiunge Monticciolo, riportando le parole del boss Bagarella, e spiegando che il cognato di Riina “parlava degli impegni che le stragi venivano fatte e poi lui non si impegnava, nel ’93”. Una delusione che non impedì ai corleonesi di sostenere politicamente Berlusconi: Monticciolo ricorda che nel 1994 Bagarella disse “di cercare i voti per Forza Italia” e che Brusca lo incaricò di “riferirlo agli altri capi mandamento”.</p>
    <p>Nonostante le inadempienze di Berlusconi, Bagarella non avrebbe reagito “perché Mangano – scrivono i pm nel verbale riassuntivo dell’interrogatorio di Monticciolo – in qualche modo lo tranquillizzò facendogli osservare che bisognava aver pazienza e che i risultati sarebbero arrivati”. E Monticciolo conclude che fino a quel momento non ha parlato di politica con i magistrati per “paura”: “I politici, manovrati sempre dalla mafia, vogliono che io non parli sulle questioni politiche”. I verbali sono stati acquisiti anche dai pm di Palermo e sono oggetto di valutazione nell’ambito dell’inchiesta sulla trattativa mafia-Stato, nella quale ieri è stato interrogato l’ex ministro <hi rend="#b">Calogero Mannino</hi>, indagato per violenza o minaccia al corpo politico dello Stato. Mannino si è avvalso della facoltà di non rispondere.</p>
    <p>
      <hi rend="#b">Da Il Fatto Quotidiano del 28 febbraio 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>