<doc sitename="Il Fatto Quotidiano" title="Dopo la crisi, Monti ha pronta la sua agenda. Ma non sa se candidarsi - Il Fatto Quotidiano" author="RQuotidiano" date="2012-12-23" url="http://www.ilfattoquotidiano.it/2012/12/23/dopo-crisi-monti-ha-pronta-sua-agenda-ma-non-sa-se-candidarsi/453949/" hostname="ilfattoquotidiano.it" description="Prima elencherà le cose fatte, poi ricorderà in che condizioni aveva ereditato il Paese. Infine leggerà il suo memorandum con i provvedimenti che il prossimo governo dovrà adottare nei primi cento giorni di governo, dalla legge elettorale alle liberalizzazioni. Ma non annuncerà se si candiderà o meno, anche se tra le righe si intuisce l’orientamento …" categories="Politica" tags="Eugenio Scalfari;Mario Monti;Pier Luigi Bersani;Repubblica;Silvio Berlusconi" fingerprint="2d998a20cccd2dc5">
  <main>
    <head rend="h1">Dopo la crisi, Monti ha pronta la sua agenda. Ma non sa se candidarsi</head>
    <graphic src="https://st.ilfattoquotidiano.it/wp-content/uploads/2012/12/mario-monti-interna-nuova.jpg" alt="Mario Monti"/>
    <p>Prima elencherà le cose fatte, poi ricorderà in che condizioni aveva ereditato il Paese. Infine leggerà il suo <hi rend="#b">memorandum</hi> con i provvedimenti che il prossimo governo dovrà adottare nei primi cento giorni di governo, dalla legge elettorale alle liberalizzazioni. Ma non annuncerà se si candiderà o meno, anche se tra le righe si intuisce l’orientamento per un no alla discesa in campo diretta. Sarà questo il contenuto della conferenza stampa di fine anno che <hi rend="#b">Mario Monti</hi> terrà oggi. L’ex presidente del Consiglio ha anticipato ciò che dirà in un lungo colloquio con <hi rend="#b">Eugenio Scalfari</hi> su <hi rend="#i">Repubblica. </hi>Dopo che avrà esposto “gli impegni che ci hanno ridato credibilità e che non possono essere smantellati senza ripiombare nel precipizio che abbiamo evitato”, il Professore si rivolgerà poi direttamente “al Paese, alla pubblica opinione e alle forze sociali e politiche” per leggere “un messaggio, un memorandum”.</p>
    <p>Monti lo chiama così, ma sembra più una lista della spesa da fare nei primi cento giorni di governo insieme a chi vincerà le elezioni. I punti chiave? Legge anticorruzione ‘vera’, provvedimento sulle liberalizzazioni, riforma elettorale è altro. E’ l’ex rettore della <hi rend="#b">Bocconi</hi> a spiegarne i dettagli a <hi rend="#i">Repubblica</hi>: “Una legge aggiuntiva contro la corruzione; quella varata poche settimane fa è stata di fatto concordata con la cosiddetta ‘<hi rend="#b">strana maggioranza</hi>‘, ma è manchevole, consapevolmente manchevole di alcuni punti importanti. Bisogna completarla”. Per quanto riguarda gli altri punti della sua agenda, invece, secondo Monti “bisogna rendere più penetrante l’azione <hi rend="#b">antitrust</hi> in favore della libera concorrenza (liberalizzazioni, ndr). Portare a termine l’impegno di abolizione delle <hi rend="#b">Province</hi>. Cambiare la legge elettorale basandola sui collegi. Dimezzare il numero dei parlamentari. Portare avanti la riforma fiscale. Difendere fino in fondo la riforma delle <hi rend="#b">pensioni</hi>. Cambiare il welfare e creare un sistema generale di ammortizzatori sociali. E soprattutto investire nelle scuole superiori, nell’<hi rend="#b">università</hi> e nella ricerca”. Molti punti sono in comune col Pd, secondo l’ex premier, che dice di considerare “indispensabile” un’<hi rend="#b">alleanza</hi> post elettorale con i democratici. Sul suo futuro politico, però, l’ex presidente del Consiglio non ha detto se sarà in prima persona leader del Centro. O, meglio, ancora non lo sa, non ha deciso: “So che <hi rend="#b">Napolitano</hi> preferirebbe che io, pur incoraggiando la parte politica a me più congeniale, restassi in panchina. Vedrò. La notte porta consiglio”.</p>
    <p>Per quanto riguarda lo scenario politico generale, a sentire il Professore il centro va rafforzato soprattutto per un motivo: per “fare muro e limitare il riafflusso alla <hi rend="#b">destra populista</hi>“. Chiaro il riferimento a Berlusconi, che Scalfari invita a non sottovalutare. Monti è scettico su una possibile vittoria del Cavaliere. “Per la sesta volta? – ha detto – Dopo aver visto quali danni ha fatto all’economia italiana e alla credibilità del Paese?”. Poi il fondatore del quotidiano di<hi rend="#b"> Largo Fochetti</hi> e l’ex capo del governo ragionano sui numeri. Secondo Monti il centro attuale, con <hi rend="#b">Casini</hi>, <hi rend="#b">Fini</hi>, <hi rend="#b">Montezemolo</hi> e il ministro <hi rend="#b">Riccardi</hi> ma senza di lui è stimato dai sondaggi “tra il 9 e il 12 per cento”.</p>
    <p>E con lui? “Vedo che i sondaggi su di me mi danno intorno al 40 per cento; alcuni anche di più”. E all’ipotesi di un blocco del Centro con <hi rend="#b">Berlusconi</hi> risponde che “non lo farà mai”. E dal Pdl qualcuno potrebbe fare il percorso inverso e migrare al Centro? “Alcune persone per bene, sì, vorrebbero venire al Centro e io non sarei contrario”. Oltre a Pisanu, aggiunge, “ce n’è qualcun altro”. Poi una considerazione sull’appeal non eccezionale dell’attuale movimento centrista del Paese. Se Casini oscilla tra il 6 e il 7 per cento e Fini con il 2, prosegue – è il ragionamento di Mario Monti – è perchè “sono politici fin da ragazzi e la gente non sopporta più i politici professionali. Si parla ormai di esperti e di società civile. E’ questo che non fa decollare il Centro”. Montezemolo, dice, “rappresenta in qualche modo le imprese. Riccardi è il fondatore di <hi rend="#b">Sant’Egidio</hi>“.</p>
    <p>Poi Scalfari chiede se intende ridar vita alla Dc: “Nessuno di noi pensa questo e io non mi propongo un obiettivo del genere”. Allo stabilimento Fiat di Melfi, Monti si è “commosso” davanti agli operai, ma si è anche “dispiaciuto” per quelli rimasti fuori: “Ma non spettava a me di aprire i cancelli”. Monti oggi illustrerà gli impegni presi che hanno hanno ridato credibilità all’Italia, “purtroppo”, osserva, oltre a <hi rend="#b">Grillo</hi> e ai berlusconiani “li contestano anche la <hi rend="#b">Camusso</hi> e <hi rend="#b">Vendola</hi>. Questa è una forte differenza tra il Centro e il Pd”. “Camusso, Vendola e molti altri nel Pd – sottolinea – vogliono e dicono di voler smantellare quello che è stato fatto. Io sono del parere di <hi rend="#b">Ichino</hi> – aggiunge – che del resto è uno dei più fedeli a quel partito e credo nell’onestà intellettuale di Bersani”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>