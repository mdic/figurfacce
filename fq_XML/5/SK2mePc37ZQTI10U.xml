<doc sitename="Il Fatto Quotidiano" title="Governo senza maggioranza alla CameraSi fa strada l'ipotesi di Monti premier - Il Fatto Quotidiano" author="RQuotidiano" date="2011-11-05" url="http://www.ilfattoquotidiano.it/2011/11/05/bindi-esecutivo-istituzionale-con-monti-premier/168755/" hostname="ilfattoquotidiano.it" description="Un esecutivo istituzionale guidato da Mario Monti e composto per lo più da tecnici. L’ipotesi circola da giorni con sempre maggiore insistenza e trova il consenso di molti. Dal Terzo Polo al Pd, passando anche da alcuni esponenti dello stesso Pdl, nelle ultime ore ufficializzano l’apertura garantendo sostegno a Giorgio Napolitano nel caso in cui …" categories="Politica" tags="Giorgio Napolitano;Mario Monti;Rosy Bindi;Silvio Berlusconi" fingerprint="b48aeea4dc8bc117">
  <main>
    <head rend="h1">Governo senza maggioranza alla Camera<lb/>Si fa strada l’ipotesi di Monti premier</head>
    <p>Un esecutivo istituzionale guidato da <hi rend="#b">Mario Monti </hi>e composto per lo più da tecnici. L’ipotesi circola da giorni con sempre maggiore insistenza e trova il consenso di molti. Dal Terzo Polo al Pd, passando anche da alcuni esponenti dello stesso Pdl, nelle ultime ore ufficializzano l’apertura garantendo sostegno a <hi rend="#b">Giorgio Napolitano</hi> nel caso in cui si trovasse a dover incaricare un nuovo Presidente del Consiglio nei prossimi giorni. L’indicazione è chiara.</p>
    <p>“Mario Monti ha esperienza e credo sia, a detta di tutti, una delle personalità italiane più stimate a livello europeo”, ha detto <hi rend="#b">Gianfranco Fini</hi>. Aggiungendo che certo “dipenderà dall’evolversi della situazione e dalla volontà del capo dello Stato”. Identica opinione espressa da <hi rend="#b">Giacomo Santini</hi>, senatore del Pdl vicino al dissidente <hi rend="#b">Beppe Pisanu</hi>, tanto da essere stato indicato tra i firmatari della lettera dell’ex ministro. Secondo Santini si deve “convincere Berlusconi che un Governo di transizione guidato da un suo uomo oppure da un tecnico consentirebbe all’Italia di uscire dall’angolo”, <ref target="http://www.ilfattoquotidiano.it/2011/11/05/la-maggioranza-non-ce-piu-letta-bonaiuti-alfano-e-verdini-avvertono-il-premier/168654/">come già consigliato al premier dai fidatissimi Angelino Alfano, Paolo Bonaiuti, Gianni Letta e Denis Verdini</ref>. Ma Santini aggiunge altro: “Dare l’incarico ad un tecnico come Mario Monti significherebbe scrollare di dosso al Governo ogni scoria partitica e recuperare sicuramente grande prestigio in Europa e nel mondo”. Soluzione “invisa agli integralisti di partito che hanno a cuore soltanto la supremazia ideologica, i voti ed i seggi in Parlamento, senza nessuno scrupolo per i destini del Paese. La sola cosa che l’Italia non si può permettere ora è andare ad elezioni anticipate”. Come chiede il Carroccio, per bocca di </p>
    <p><hi rend="#b">Roberto Calderoli</hi>. Ma i deputati leghisti, saldamente in mano a</p>
    <p><hi rend="#b">Roberto Maroni</hi>, vedono invece di buon occhio un esecutivo di transizione così da poter cambiare la legge elettorale, superare il Porcellum e quindi tornare al voto nominale. L’ipotesi Monti potrebbe andar bene anche in via Bellerio dunque.</p>
    <p>Sicuramente è più che condivisa dal Partito Democratico. Rispetto all’ipotesi di un governo guidato da Mario Monti, <hi rend="#b">Pier Luigi Bersani</hi> dice “lascio la parola a Napolitano”. Ma certo, aggiunge, “il Pd darà il suo sostegno a un governo che abbia credibilità nel mondo”. E il segretario ha bocciato l’ipotesi Gianni Letta e Renato SChifani, salvando solo Monti. Ma è stata <hi rend="#b">Rosi Bindi </hi>ieri a ufficializzare l’apertura. “Berlusconi vada al Quirinale, Napolitano certifichi che non c’è più una maggioranza e dia l’incarico a una figura che gode di prestigio europeo. A me andrebbe bene <hi rend="#b">Mario Monti</hi>. Si crei poi intorno a lui un governo di pochissime e autorevoli nei vari settori in cui il Paese ha più bisogno e lo sostengano tutte le forze politiche. Preferirei che i componenti del governo fossero tecnici e non politici”. E stamani, in un’intervista a Repubblica, è arrivata la benedizione totale di <hi rend="#b">Romano Prodi</hi>. “E’ l’ora di Monti. Non si può aspettare ancora” che all’Italia serve “un uomo rispettato in Europa e nel mondo, una garanzia di autorevolezza, e Monti è questa persona”.</p>
    <p>Ma Berlusconi deve lasciare. E lui non ne ha alcuna intenzione. Però la settimana che si apre con domani sarà una prova del fuoco per il premier. Martedì a Montecitorio arriva il voto sul rendiconto dello Stato, su cui il mese scorso l’esecutivo era stato battuto (ed era poi stato costretto al voto di fiducia del 14 ottobre). <ref target="http://www.ilfattoquotidiano.it/2011/11/03/il-governo-non-ha-piu-la-maggioranzaa-montecitorio-e-sceso-a-quota-300/168263/">La situazione si è complicata ulteriormente: la maggioranza non c’è più. Tra defezioni, dissidenti e cambi di casacche, è ferma a quota 300</ref>. E secondo quanto riporta Repubblica, i “20 ribelli” sarebbero pronti a dare vita a un nuovo gruppo. Eppure il Cavaliere si dice certo che il governo resisterà: “Non mi dimetto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>