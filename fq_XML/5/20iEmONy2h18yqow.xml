<doc sitename="Il Fatto Quotidiano" title="Berlusconi: &quot;M5S burattini guidati da squilibrato, analfabeti della democrazia&quot; - Il Fatto Quotidiano" author="RQuotidiano" date="2013-04-22" url="http://www.ilfattoquotidiano.it/2013/04/22/berlusconi-m5s-burattini-agli-ordini-di-squilibrato-analfabeti-della-democrazia/572077/" hostname="ilfattoquotidiano.it" description="“Questi sono veramente degli analfabeti della democrazia, dei veri burattini agli ordini di uno squilibrato”. Silvio Berlusconi non usa mezzi termini per criticare il Movimento 5 Stelle e il suo leader Beppe Grillosubito dopo la cerimonia di giuramento di Giorgio Napolitano al Parlamento. Lo dice più volte, prima in aula, poi davanti ai microfoni di …" categories="Politica" tags="Beppe Grillo;Giorgio Napolitano;Movimento 5 Stelle;Napolitano Bis;Silvio Berlusconi" fingerprint="ef9d71797900113d">
  <main>
    <head rend="h1">Berlusconi: “M5S burattini guidati da squilibrato, analfabeti della democrazia”</head>
    <graphic src="https://st.ilfattoquotidiano.it/wp-content/uploads/2013/04/berlusconi_napolitano_interna.jpg"/>
    <p>“Questi sono veramente degli analfabeti della democrazia, dei veri burattini agli ordini di uno squilibrato”. <hi rend="#b">Silvio Berlusconi</hi> non usa mezzi termini per criticare il <hi rend="#b">Movimento 5 Stelle</hi> e il suo leader <hi rend="#b">Beppe Grillo</hi>subito dopo la <ref target="http://www.ilfattoquotidiano.it/2013/04/22/napolitano-rieletto-giuramento-imperdonabile-nulla-di-fatto-su-riforme/571843/">cerimonia di giuramento di Giorgio Napolitano al Parlamento</ref>. Lo dice più volte, prima in aula, poi davanti ai microfoni di La7, intervistato da Enrico Mentana. Una intervista, in verità, incentrata sul <hi rend="#b">bis di Napolitano</hi>, che Berlusconi giudica il “miglior presidente che l’Italia poteva darsi in questo momento, ha fatto un discorso straordinario. E’ stato – ha aggiunto – un intervento che ci ha emozionato tutti, un discorso ineccepibile. Riandando a memoria devo dire che questo è il più straordinario. E’ completo ha toccato tutti i temi alla base delle decisioni politiche”.</p>
    <p>“Ora – ha detto l’ex presidente del Consiglio – serve un governo politico forte e con le altre forze. Ho fatto una cattiva esperienza con questo governo tecnico, solo la politica ha la capacità di mediazione. Ora è necessario superare le divisioni nell’interesse dell’Italia”. L’inciucio o larghe intese che dir si voglia, insomma, è la forma prediletta di Berlusconi che chiama in ballo ancora il presidente della Repubblica: “Ha invitato a buttare a mare la parola inciucio, la politica è fatta di compromessi, mediazioni e alleanza anche tra tra chi si trova su sponde opposte”.</p>
    <p>Il Cavaliere si è poi detto “ottimista di natura” sulla nascita di un nuovo esecutivo. Tra una gaffe – le frecce tricolori diventano “frecce azzurre” – e una battuta con Mentana sulle comuni origini socialiste, c’è anche il tempo per una critica al <hi rend="#b">partito democratico</hi> sulla legge elettorale, la prima delle riforme indicata da <hi rend="#b">Napolitano</hi>: “Il Pd in vantaggio nei sondaggi è stato lui a non voler cambiare legge elettorale pensando di poter vincere portando a casa premio maggioranza. Io sempre cercato di cambiarla per introdurre tetto entro quale dovesse scattare il tetto”, ha detto Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>