<doc sitename="Il Fatto Quotidiano" title="Elezioni 2013, don Merola: &quot;Ho detto 'no' al Pdl perché presenta sempre i soliti&quot; - Il Fatto Quotidiano" author="Vincenzo Iurillo" date="2013-01-18" url="http://www.ilfattoquotidiano.it/2013/01/18/elezioni-2013-don-luigi-merola-ho-detto-no-a-berlusconi-perche-ci-sono-sempre-stessi/473921/" hostname="ilfattoquotidiano.it" description="“Ho detto di no alla candidatura nel Pdl perché non potevo smentire ciò che predico da tanti anni: meglio morire in piedi che vivere inginocchiati. Il Porcellum è una legge che chiama a sé i servi e non gli uomini liberi. E i partiti di destra e di sinistra vogliono caricare sul loro carro soltanto …" categories="Elezioni 2013" tags="Antonio Ingroia;Nicola Cosentino;Porcellum;Silvio Berlusconi" fingerprint="b9d121edcd468681">
  <main>
    <head rend="h1">Elezioni 2013, don Merola: “Ho detto ‘no’ al Pdl perché presenta sempre i soliti”</head>
    <graphic src="https://st.ilfattoquotidiano.it/wp-content/uploads/2013/01/merola_interna-nuova.jpg"/>
    <p>“Ho detto di no alla candidatura nel <hi rend="#b">Pdl</hi> perché non potevo smentire ciò che predico da tanti anni: meglio <hi rend="#b">morire in piedi</hi> che <hi rend="#b">vivere inginocchiati</hi>. Il <hi rend="#b">Porcellum</hi> è una legge che <hi rend="#b">chiama a sé i servi</hi> e non gli uomini liberi. E i partiti di destra e di sinistra vogliono caricare sul loro carro soltanto dei servi pronti ad andare a riverire un padrone”. <hi rend="#b">Don Luigi Merola</hi>, il prete anticamorra del quartiere napoletano di <hi rend="#b">Forcella</hi>, ci ha riflettuto sette giorni. Poi ha rifiutato di fare campagna elettorale insieme a <hi rend="#b">Nicola Cosentino</hi> e al resto della sfilza di inquisiti pronti a farsi riconfermare in Parlamento.</p>
    <p><hi rend="#b">Come è nata la proposta?</hi>Silvio Berlusconi mi ha fatto chiamare e ha voluto incontrarmi. Conosceva il mio impegno sul territorio e voleva darmi l’opportunità di lavorare sul tema dei beni confiscati alle mafie che spesso giacciono abbandonati e in disuso. La mia fondazione </p>
    <p><hi rend="#i">A voce de Creature</hi>(si occupa del recupero dei minori a rischio, ndr) ha sede proprio in un bene confiscato, abbiamo rischiato la chiusura perché de Magistris ci ha imposto il pagamento di 14mila euro di tassa sui rifiuti.</p>
    <p><hi rend="#b">Berlusconi le sembrava sincero?</hi>Ha venduto bene il prodotto, mi ha fatto una buona impressione.</p>
    <p><hi rend="#b">Lei ci ha pensato.</hi>Non è uno scandalo un prete che entra in politica, tanti prima di me lo hanno fatto.</p>
    <p><hi rend="#b">Quindi avrebbe anche potuto rispondere sì.</hi>Avevo posto una riserva: nomi belli, puliti. Un rinnovamento autentico.</p>
    <p><hi rend="#b">Ed invece la volevano in lista con Cosentino.</hi>Sempre gli stessi volti, le stesse persone. Don Luigi (parla di sé in terza persona, ndr) ha una dignità che non si baratta.</p>
    <p><hi rend="#b">E’ vero che aveva avuto proposte anche da altri schieramenti?</hi>Sì, certo. Quali? Lasciamo perdere…</p>
    <p><hi rend="#b">Perché? No, parli.</hi>Anche gli altri partiti stanno rovinati come il Pdl. Difendono le loro posizioni, i loro uomini e il loro potere, senza promuovere alcun ricambio. Il Pd che mette in lista al Senato un novantenne… Ho letto di chi voleva candidare la moglie, la nipote…</p>
    <p><hi rend="#b">E’ il Porcellum.</hi>Ma la vogliamo finire? Vogliamo essere credibili coi giovani? Ecco, il Porcellum è una delle ragioni del mio rifiuto. E’ una legge che chiama a sé i servi e non gli uomini liberi. Don Luigi ha detto no perché è meglio morire in piedi che vivere inginocchiati. Certe pratiche sono comuni sia alla destra che alla sinistra. Forse salvo solo Ingroia.</p>
    <p><hi rend="#b">Ingroia? Ha letto le sue liste?</hi>Però in effetti anche lui ha candidato le stesse persone che c’erano prima…</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>