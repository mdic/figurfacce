<doc sitename="Il Fatto Quotidiano" title="Ue, Berlusconi: &quot;Il governo dica a Bruxelles: scordatevi il limite del 3% di deficit&quot; - Il Fatto Quotidiano" author="RQuotidiano" date="2013-06-17" url="http://www.ilfattoquotidiano.it/2013/06/17/ue-berlusconi-governo-dica-bruxelles-scordatevi-limite-del-3-deficit/628575/" hostname="ilfattoquotidiano.it" description="Il governo fondato sul patto sinistra-destra deve andare avanti, ma nel modo che dice lui. Silvio Berlusconi spazza via di nuovo le schermaglie tra Pd e Pdl su Iva e Imu (e al centro della polemica è finito di nuovo il ministro dello Sviluppo Flavio Zanonato) e detta la linea – di nuovo – al …" categories="Politica" tags="Bruxelles;Governo Letta;Imu;Iva;Magistratura;Silvio Berlusconi;Unione Europea" fingerprint="ed24b604530fc0ad">
  <main>
    <head rend="h1">Ue, Berlusconi: “Il governo dica a Bruxelles: scordatevi il limite del 3% di deficit”</head>
    <graphic src="https://st.ilfattoquotidiano.it/wp-content/uploads/2013/05/berlusconi-interna-nuova.jpg" alt="Silvio Berlusconi"/>
    <p>Il <hi rend="#b">governo</hi> fondato sul patto sinistra-destra deve andare avanti, ma nel modo che dice lui.<hi rend="#b"> Silvio Berlusconi</hi> spazza via di nuovo le schermaglie tra <hi rend="#b">Pd</hi> e <hi rend="#b">Pdl</hi> su <hi rend="#b">Iva</hi> e <hi rend="#b">Imu</hi> (<ref target="http://www.ilfattoquotidiano.it/2013/06/17/governo-zanonato-difficile-evitare-aumento-iva-cicchitto-gaffeur-o-killer/628226/">e al centro della polemica è finito di nuovo il ministro dello Sviluppo Flavio Zanonato</ref>) e detta la linea – di nuovo – al presidente del Consiglio </p>
    <p><hi rend="#b">Enrico Letta</hi>. Secondo il Cavaliere il governo deve andare dall’Unione Europea e dire che “il limite del 3% all’anno (del rapporto deficit/Pil,</p>
    <p><hi rend="#i">ndr</hi>) e del fiscal compact ve lo potete dimenticare”. L’esecutivo non deve avere timori, secondo il leader del Popolo delle Libertà: “Ci volete mandar fuori dalla moneta unica? Fatelo. Ci volete mandar fuori dalla Ue, ma no… Vi ricordiamo che noi versiamo 18 miliardi all’anno e ce ne ridate indietro solo 10”. Berlusconi spiega che c’è bisogno di “qualcuno nel governo che abbia il coraggio di andare a Bruxelles” per dire che “bisogna mettere a posto le cose” Anzi, di più: “Bisogna che chi va su non sbatta i tacchi di fronte a queste autorità di Bruxelles che, per nove anni di esperienza che ho io, a trattare a Bruxelles sono sempre quelli che tutti i Paesi mandano lì perché li vogliono mandare via”.</p>
    <p>Ma Palazzo Chigi gela lo spirito battagliero del capo del Pdl. Dall’ Irlanda il presidente del Consiglio <hi rend="#b">Enrico Letta</hi> ribadisce ai partner del G8 l’impegno dell’Italia a<hi rend="#b"> rispettare il vincolo</hi> del 3% nel rapporto deficit/pil: “Ho ribadito l’impegno a mantenere gli impegni presi con l’Ue, ed in particolare la regola del 3%”. Posizione che era stata sottolineata anche nell’incontro di sabato con il presidente della Commissione europea,<hi rend="#b"> Josè Manuel Barroso</hi>. Il presidente del consiglio poi afferma: “Le parole di Silvio Berlusconi sull’Ue non hanno avuto<hi rend="#b"> alcuna eco</hi> al G8. Dentro la sala non ne ha parlato nessuno, probabilmente non ne sono proprio stati informati”. Contrario anche il commissario agli Affari economici della Ue, <hi rend="#b">Olli Rehn</hi>: “Assicurare che il deficit resti sotto il 3% e fare le riforme richieste sono la chiave per la ripresa in Italia”. E anche dal Pd arriva un freno alle parole di Berlusconi. ”Le parole di Silvio Berlusconi secondo il quale l’Italia potrebbe sforare il patto Ue per il rapporto debito pubblico e pil, sono inutili <hi rend="#b">provocazioni</hi> che indeboliscono il nostro paese”, spiega <hi rend="#b">Guglielmo Epifani</hi>. “La partita da giocare – ha aggiunto il leader del Pd – è anche quella della nostra credibilità, che in passato non è stata al massimo. Se l’Italia non rispettasse il limite del 3% nel rapporto tra debito pubblico e pil, non avremmo la forza di chiedere nuove risorse. E’ anche per questo che dobbiamo lasciare lavorare Enrico Letta”.</p>
    <p>Stesso piglio risoluto il Cavaliere lo dimostra sulla questione complicata della cancellazione dell’Imu e dell’operazione che deve portare al blocco dell’aumento dell’Iva: “Il governo sta affannosamente cercando <hi rend="#b">8 miliardi</hi> di euro. Ma in quale azienda non si possono tagliare i costi dell’1%? E’ veramente una cosa inaccettabile che non si riescano a trovare questi fondi” dice. Quanto all’Imu va abrogata “per un fatto simbolico di riappacificazione tra lo Stato e i suoi cittadini”. L’ex capo del governo definisce l’imposta municipale sugli immobili “dannosa e ingiusta”, perché “colpisce un bene come la casa che deve rappresentare il pilastro su cui ogni famiglia costruisce il proprio futuro”. Berlusconi era a Pontida dove ha inaugurato una casa di cura per anziani insieme al presidente della Regione Lombardia, <hi rend="#b">Roberto Maroni</hi>, <ref target="http://www.ilfattoquotidiano.it/2013/06/17/imu-lega-contro-brunetta-restituzione-tutte-bugie-paghi-lui-agli-italiani/628472/">che per tutta la giornata proprio su Iva e Imu ha ingaggiato un duello con il capogruppo del Pdl Renato Brunetta.</ref></p>
    <p>Berlusconi parla anche di lavoro perché secondo lui non è il governo ha poterlo creare: “Il lavoro lo possono creare solo gli <hi rend="#b">imprenditori</hi>, dobbiamo sostenere questi capitani coraggiosi che oggi dobbiamo chiamare eroi”. Ma c’è un freno alla crescita ed è rappresentato da quattro fattori: costo del lavoro, burocrazia, eccesso di “Stato”, ma anche “una <hi rend="#b">magistratura</hi> con cui è difficile fare i conti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>