<doc sitename="Il Fatto Quotidiano" title="Elezioni 2013, accordo post voto tra Monti e Bersani per sconfiggere Berlusconi - Il Fatto Quotidiano" author="RQuotidiano" date="2013-01-17" url="http://www.ilfattoquotidiano.it/2013/01/17/elezioni-patto-di-non-belligeranza-tra-monti-e-bersani-obiettivo-sconfiggere-berlusconi/472057/" hostname="ilfattoquotidiano.it" description="“Il patto di non belligeranza” è stato siglato. Come racconta La Repubblica, il contatto atteso da giorni è diventato realtà: Pier Luigi Bersani e Mario Monti si sono visti la mattina del 16 gennaio, alle 7,30, per pianificare un strategia comune che prevede, come punto cardine, l’accordo tra progressisti e moderati da sviluppare subito dopo …" categories="Elezioni 2013" tags="Mario Monti;Pier Luigi Bersani;Silvio Berlusconi;Stefano Fassina" fingerprint="290f5a2edc6ed714">
  <main>
    <head rend="h1">Elezioni 2013, accordo post voto tra Monti e Bersani per sconfiggere Berlusconi</head>
    <graphic src="https://st.ilfattoquotidiano.it/wp-content/uploads/2013/01/monti-bersani-interna-nuova.jpg" alt="Bersani e Monti"/>
    <p>“Il <hi rend="#b">patto di non belligeranza</hi>” è stato siglato. Come racconta <hi rend="#i">La Repubblica</hi>, il contatto atteso da giorni è diventato realtà: <hi rend="#b">Pier Luigi Bersani </hi>e<hi rend="#b"> Mario Monti</hi> si sono visti la mattina del 16 gennaio, alle 7,30, per pianificare un strategia comune che prevede, come punto cardine, <hi rend="#b">l’accordo tra progressisti e moderati</hi> da sviluppare subito dopo il voto. Un accordo che passa attraverso l’individuazione del pericolo comune in <hi rend="#b">Silvio Berlusconi</hi>. Il cavaliere infatti, hanno deciso i due leader, diventerà nei prossimi giorni il <hi rend="#b">bersaglio principale</hi> dei discorsi e dei comizi del segretario del Pd e del leader centrista. </p>
    <p>I primi segnali dell’avvenuto contatto sono arrivati con l’intervista a <hi rend="#i">Libero</hi> di <hi rend="#b">Stefano Fassina</hi>: ”Noi <hi rend="#b">collaboreremo con Monti</hi>, anche se dovessimo vincere al Senato. Si apre una stagione durissima, in cui tutti i riformisti sono chiamati a un<hi rend="#b"> lavoro comune</hi>”, ha detto il responsabile economico del Pd sottolineando tuttavia di aspettarsi che “ad avere ruoli di governo sia la forza che esce premiata dal voto. Se i sondaggi non mentono, sarà il Pd”.</p>
    <p>Eppure <ref target="http://www.ilfattoquotidiano.it/2013/01/02/monti-agire-per-riforme-a-sinistra-conservatori-come-vendola-e-fassina/459410/">Fassina, nei primi attacchi del Professore, era, insieme alla Cgil e a Vendola, identificato come “conservatore”</ref>, come</p>
    <p>
      <hi rend="#b">. Ora, di fronte alla</hi>
    </p>
    <ref target="http://www.ilfattoquotidiano.it/2013/01/03/monti-a-bersani-tagliare-ali-estreme-della-sinistra/460099/">“ala estrema da tagliare”</ref>
    <p><hi rend="#b">rimonta nei sondaggi</hi>di Berlusconi, Monti e Bersani dimenticano i dissapori di inizio campagna elettorale e siglano il patto. “Questa stagione lo richiede”, per dirla con l’ex ribelle Fassina. I nemici, quelli veri, sono altri.</p>
    <p><hi rend="#b">Ingroia e Santoro</hi>, in testa. A dirlo, la</p>
    <p><hi rend="#b">“nota del mattino”</hi>, quella che ogni giorno viene mandata allo staff del segretario Bersani, all’ufficio stampa, a chi si occupa di comunicazione. Il testo di martedì 15 gennaio, dopo una serie di considerazioni sull’economia e un paio di commenti su Monti che sbugiarda Berlusconi e il</p>
    <p><hi rend="#b">processo Ruby</hi>che va avanti, arriva la parte sui sondaggi: “Quelli veri, mostrano la verità. La strada è irta di ostacoli, ma</p>
    <p><hi rend="#b">il Pd e il centrosinistra</hi>, se ben lavorano, vincono”. E poi, il dato dell’</p>
    <p><hi rend="#b">Ipr Marketing</hi>, che dà il Pd al 31 per cento nazionale e, soprattutto, vincente in tutte le regioni in bilico al Senato.</p>
    <p>Il problema, a livello elettorale, è sempre il Senato. Se infatti la maggioranza alla Camera per il Pd sembra cosa fatta, a Palazzo Madama le circostanze sono tutt’altro che chiare. <ref target="http://www.ilfattoquotidiano.it/2013/01/13/elezioni-pdl-avanti-in-lombardia-e-sicilia-bersani-vede-senato-piu-lontano/468512/">A causa del Porcellum il premio per i seggi di Palazzo Madama scatta a livello regionale</ref>. E ci sono regioni che pesano di più e regioni che pesano di meno. Dunque la vittoria di Pier Luigi Bersani passa per la<hi rend="#b"> Lombardia</hi>, per la <hi rend="#b">Sicilia</hi> e per la <hi rend="#b">Campania</hi>. Ma al Sud <hi rend="#b">Rivoluzione Civile</hi>, il partito di Antonio Ingroia è dato in continua crescita, oltre quel 4 per cento necessario per entrare al Senato. E come reagisce l’ex pm di fronte alla neo alleanza tra Monti e Bersani? Il Pd “si sta dimostrando piuttosto sordo” al nostro appello “mentre continua a guardare dall’altra parte, a Monti. Ma forse i sondaggi recenti li stanno preoccupando. Noi in ogni caso <hi rend="#b">continueremo a essere disponibili</hi>“, ha detto Ingroia ospite di <hi rend="#i">Radio Anch’io</hi>. Disponibili sì, ma <hi rend="#b">nessuna “desistenza”</hi> come <ref target="http://www.ilfattoquotidiano.it/2013/01/14/elezioni-orlando-ingroia-pd-chiede-accordo-di-desistenza-franceschini-nega/469478/">richiesto sottobanco dal Pd a Rivoluzione civile</ref>, in nome di un diritto unico a presentarsi agli elettori, come hanno notato molti commentatori negli ultimi giorni. </p>
    <p>Intanto, come riporta ancora<hi rend="#i"> La Repubblica</hi>, Monti e Bersani hanno trovato un terreno di dialogo arrivando anche a concordare la <hi rend="#b">gestione delle presenza televisive</hi>, punto di forza di Berlusconi. D’ora in poi, infatti, confronti e partecipazioni tv potrebbero essere gestite in accordo dai rispettivi staff. A partire dalla decisione di non andare a <hi rend="#b">Servizio Pubblico</hi>, la trasmissione di Michele Santoro che ha rilanciato “l’animale televisivo” Silvio. </p>
    <p>Non crede all’accordo tra Pd e Scelta civica l’ex capo delegazione del Pdl a Strasburgo e oggi candidato con Monti <hi rend="#b">Mario Mauro</hi>: “Tutti dicono che dopo il voto Monti farà un patto di governo con il Pd. Siamo così sicuri? – si è chiesto l’ex europarlamentare in un’intervista ad Avvenire – E’ tutto davvero così scritto? Io non escluderei che un confronto vero sulla natura riformista ed europeista del Pdl possa portare a una ricomposizione del rapporto con il Professore. E azzarderei un altro scenario: il Pdl e il Professore potrebbero trovare un’intesa proprio nel nome del Ppe”. </p>
    <p>Apre invece alla possibilità di un accordo con Monti anche Massimo D’Alema che, all’inizio, aveva giudicato <hi rend="#b">“immorale” la salita in campo</hi> del Professore: ”In diversi paesi europei i socialisti governano anche con i popolari. Può accadere – ha spiegato l’ex ministro degli Esteri a Radio Capital – Il Pd sarà la forza guida del governo, poi in tutti i paesi il partito più grande, che prende il 32 – 33 per cento, cerca alleati. E’ giusto. Non vogliamo governare da soli, vogliamo costruire una coalizione che dia stabilità al paese”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>