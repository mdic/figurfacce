<doc sitename="Il Fatto Quotidiano" title="&quot;Girlfriend in a Coma&quot;, il controverso film di Emmott sull'Italia arriva a Milano - Il Fatto Quotidiano" author="RQuotidiano" date="2013-02-15" url="http://www.ilfattoquotidiano.it/2013/02/15/girlfriend-in-a-coma-controverso-film-sullitalia-arriva-a-milano/500918/" hostname="ilfattoquotidiano.it" description="Dopo l’improvvisa cancellazione della proiezione al MAXXI di Roma, “Girlfriend in a Coma“, il controverso film di Bill Emmott e Annalisa Piras, arriva a Milano per la sua prima proiezione milanese al Teatro Elfo Puccini. Il film, ispirato all’ultimo libro di Emmott “Good Italy, Bad Italy”, è una denuncia e insieme una dichiarazione d’amore per …" categories="Cinema" tags="Film;Montecitorio;Silvio Berlusconi" fingerprint="eac553a9e8ce85ba">
  <main>
    <p>Dopo l’improvvisa cancellazione della proiezione al MAXXI di Roma, <ref target="http://girlfriendinacoma.eu/">“ Girlfriend in a Coma“</ref>, il controverso film di </p>
    <p><hi rend="#b">Bill Emmott</hi>e</p>
    <p><hi rend="#b">Annalisa Piras</hi>, arriva a Milano per la sua prima proiezione milanese al Teatro Elfo Puccini. Il film, ispirato all’ultimo libro di Emmott “Good Italy, Bad Italy”, è una denuncia e insieme una dichiarazione d’amore per l’Italia. L’evento, moderato dal direttore de</p>
    <p><hi rend="#i">IlFattoquotidiano.it</hi>Peter Gomez, si terrà il 18 febbraio alle 19.30.</p>
    <p>Il titolo – “La fidanzata in coma” – cita un successo musicale del gruppo inglese <hi rend="#b">The Smiths</hi>, dal loro disco Strangeways (1987). Il film, una spietata analisi del declino italiano, testimonia l’affetto di Emmott, per 13 anni direttore dell’Economist, nei confronti dell’Italia e il suo allarmato dispiacere davanti all’attuale stato di paralisi del Paese. “Ogni tanto ti strangolerei, ma se dovesse succederti qualcosa, ne morirei”, cantavano gli Smiths. E quella di Emmott è letteralmente “una campagna per svegliare l’Italia”.</p>
    <p>Nella pellicola scorrono le immagini agghiaccianti di cosa è diventato il Paese: le bagarre a <hi rend="#b">Montecitorio</hi>, <hi rend="#b">Berlusconi</hi> che urla “comunisti”, le <hi rend="#b">veline</hi>, la tv delle <hi rend="#b">donne in mutande</hi>. “L’Italia ha più noiosi manifesti su cosa fare di quanti siano gli italiani”, dice Emmott. “Questo non è l’ennesimo, ma piuttosto il mio modo di rilanciare il dibattito su chi e cosa ostacola il cambiamento in dieci aree vitali”.</p>
    <p>Il film doveva essere proiettato al Maxxi di Roma il 13 febbraio ma per “ferree disposizioni” del <hi rend="#b">Ministero delle Attività culturali</hi> (da cui il Maxxi dipende) l’appuntamento è slittato. Nella lettera si parlava esplicitamente di disposizioni dall’alto che “non consentono di ospitare nello spazio del museo qualunque iniziativa che possa essere letta secondo connotazioni politiche, nell’imminenza della competizione elettorale”.</p>
    <p>Per partecipare all’evento inviare una email di conferma a <ref target="mailto:rsvp@girlfriendinacoma.eu">rsvp@girlfriendinacoma.eu</ref> fino a esaurimento posti.</p>
  </main>
  <comments/>
</doc>