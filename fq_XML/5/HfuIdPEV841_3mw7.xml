<doc sitename="Il Fatto Quotidiano" title="Processo Mediaset, bookmaker puntano su assoluzione. Per la fuga favorito il Kenya - Il Fatto Quotidiano" author="RQuotidiano" date="2013-07-10" url="http://www.ilfattoquotidiano.it/2013/07/10/processo-mediaset-bookmaker-scommettono-sullassoluzione-per-leventuale-favorito/652136/" hostname="ilfattoquotidiano.it" description="L’Italia si prepara al terremoto che la conferma della condanna a Silvio Berlusconi nel processo Mediaset scatenerebbe nel mondo politico. Ma per i bookmaker, pronti a quotare anche il futuro dell’ex presidente del Consiglio italiano, l’assoluzione resta attualmente l’ipotesi più probabile. Come riporta Agipronews, l’agenzia di scommesse sportive Betaland con sede a Malta, ha già aperto …" categories="Politica" tags="Assoluzione;Milan;PDL;Processo Mediaset;Russia;Scommesse;Silvio Berlusconi;Vladimir Putin" fingerprint="69988121fb16ac89">
  <main>
    <head rend="h1">Processo Mediaset, bookmaker puntano su assoluzione. Per la fuga favorito il Kenya</head>
    <graphic src="https://st.ilfattoquotidiano.it/wp-content/uploads/2013/06/berlusconi-interna-nuova.jpg" alt="Silvio Berlusconi"/>
    <p>L’<hi rend="#b">Italia</hi> si prepara al terremoto che la conferma della <hi rend="#b">condanna</hi> a <hi rend="#b">Silvio Berlusconi</hi> nel processo Mediaset scatenerebbe nel mondo politico. Ma per i bookmaker, pronti a quotare anche il futuro dell’ex presidente del Consiglio italiano, l’assoluzione resta attualmente l’ipotesi più probabile.</p>
    <p>Come riporta Agipronews, l’agenzia di scommesse sportive <hi rend="#b">Betaland</hi> con sede a <hi rend="#b">Malta</hi>, ha già aperto le puntate sull’esito della sentenza e i suoi sviluppi. Per il momento, la quota più bassa è quella dell’<hi rend="#b">assoluzione</hi>, bancata solo a 1,25; ma la condanna, a 2,95, resta verosimile. Dovesse verificarsi, i quotisti di Betaland si divertono a scommettere anche sulle sue conseguenze: possibili gli arresti domiciliari nella <hi rend="#b">Villa di Arcore</hi>, che pagano a 3,50. Quasi scontata, invece, la dissoluzione del <hi rend="#b">Pdl</hi> (a 1,35). Tremano anche i tifosi del <hi rend="#b">Milan</hi>: secondo i bookmakers maltesi Berlusconi potrebbe venedere la società rossonera (ipotesi quotata a 2,85). Le scommesse più redditizie, però, sono quella sulla meta di un’eventuale fuga da parte del <hi rend="#b">Cavaliere</hi>: la destinazione più probabile è il <hi rend="#b">Kenya</hi>, in Africa, che paga a 20, seguita dall’isola caraibica di <hi rend="#b">Antigua</hi>, a 25. Ma forse vale la pena puntare sulla fuga ad est: la partenza verso la <hi rend="#b">Russia</hi> dell’amico <hi rend="#b">Vladimir Putin</hi> è quotata addirittura a 50.</p>
    <p>L’udienza in <hi rend="#b">Cassazione</hi> del <hi rend="#b">processo Mediaset</hi> è fissata per il prossimo 30 luglio, quando la Suprema Corte sarà chiamata a decidere se confermare o meno la sentenza con cui la <hi rend="#b">Corte d’appello di Milano</hi> dello scorso 8 maggio, ha condannato il leader del <hi rend="#b">Pdl</hi> a 4 anni di reclusione e all’interdizione per 5 anni dai pubblici uffici per il reato di<hi rend="#b"> frode fiscale</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>