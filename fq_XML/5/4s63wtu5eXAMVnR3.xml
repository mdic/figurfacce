<doc sitename="Il Fatto Quotidiano" title="Famiglia cristiana contro il Pdl: &quot;Vergognoso silenzio su critiche al Papa&quot; - Il Fatto Quotidiano" author="RQuotidiano" date="2013-07-10" url="http://www.ilfattoquotidiano.it/2013/07/10/famiglia-cristiana-contro-pdl-vergognoso-silenzio-critiche-papa/652218/" hostname="ilfattoquotidiano.it" description="Famiglia Cristiana contro il Pdl. L’attacco, durissimo, è firmato dal direttore del settimanale, don Antonio Sciortino, a cui non sono andate già le parole di Fabrizio Cicchitto, che aveva ridimensionato la portata della visita di Papa Francesco a Lampedusa. Sciortino denuncia “il silenzio dei politici cattolici della destra, così solerti nel correre in soccorso del …" categories="Politica" tags="Daniela Santanchè;Fabrizio Cicchitto;Famiglia Cristiana;Maurizio Gasparri;Papa Francesco;PDL;Silvio Berlusconi" fingerprint="aced1734fb634b34">
  <main>
    <head rend="h1">Famiglia cristiana contro il Pdl: “Vergognoso silenzio su critiche al Papa”</head>
    <graphic src="https://st.ilfattoquotidiano.it/wp-content/uploads/2012/08/famiglia_cristiana_er.jpg"/>
    <p><hi rend="#b">Famiglia Cristiana</hi> contro il <hi rend="#b">Pdl</hi>. L’attacco, durissimo, è firmato dal direttore del settimanale, don<hi rend="#b"> Antonio Sciortino</hi>, a cui non sono andate già le parole di Fabrizio Cicchitto, <ref target="http://www.ilfattoquotidiano.it/2013/07/09/immigrazione-cicchitto-al-papa-conto-e-predicare-altro-e-gestire-stato/650726/">che aveva ridimensionato la portata della visita di Papa Francesco a Lampedusa</ref>. Sciortino denuncia “il silenzio dei politici cattolici della destra, così solerti nel correre in soccorso del loro leader-padrone </p>
    <p><hi rend="#b">Berlusconi</hi>, ma in vergognoso e imbarazzante silenzio di fronte agli attacchi della destra a papa Francesco. Evidentemente, la disciplina di partito e l’attaccamento alle poltrone del potere valgono più del</p>
    <p><hi rend="#b">Vangelo</hi>e delle parole di verità e di amore verso i poveri e gli ultimi”. L’editoriale di Famiglia Cristiana prende di mira direttamente il deputato pidiellino: “L’</p>
    <p><hi rend="#b">onorevole Cicchitto</hi>, trombettiere del pensiero berlusconiano, ha perso un’altra buona occasione per tacere e ha bacchettato il Papa, dopo la sua visita e le sue parole a Lampedusa, di fronte al dramma di ventimila immigrati annegati nel Mare nostrum, un tempo culla delle civiltà e delle tre grandi religioni monoteiste, diventato ora la tomba della civiltà, un cimitero a cielo aperto di tanti poveri cristi, la cui unica colpa -si legge sul sito di Famiglia Cristiana- è d’essere nati sulla sponda “sbagliata” del Mediterraneo”.</p>
    <p>“A dargli manforte in questa presuntuosa lezioncina a papa Francesco non potevano mancare i soliti corifei <hi rend="#b">Maurizio Gasparri</hi> (che, a forza di dover sempre dichiarare per apparire, non sa più quel che dice), e l’amazzone <hi rend="#b">Daniela Santanchè</hi> che, col suo accanito zelo a difesa del capo, spera di guadagnarsi qualche grado in più nel partito o qualche posizione rilevante nell’aula parlamentare. Stendiamo un pietoso velo, invece, sugli incivili rigurgiti razzisti del pasdaran della Lega <hi rend="#b">Erminio Boso</hi> che dice di “essere contento se affonda un barcone di immigrati” e chiede al Papa “soldi e terreni per mettere dentro gli extracomunitari che arrivano”. Lui e suoi soci ci hanno già fatto vergognare abbastanza, in questi anni, con politiche xenofobe di bassissima lega”.</p>
    <p>“Ma quel che più preoccupa, a testimonianza della loro insignificanza e sudditanza, è il<hi rend="#b"> silenzio</hi> dei politici <hi rend="#b">cattolici della destra</hi> (dove sono i vari Lupi, Mauro, Gelmini, Formigoni?…), così solerti nel correre in soccorso del loro leader-padrone Berlusconi, ma in vergognoso e imbarazzante silenzio di fronte agli attacchi della destra a papa Francesco. Evidentemente, la disciplina di partito e l’<hi rend="#b">attaccamento alle poltrone</hi> del potere valgono più del <hi rend="#b">Vangelo</hi> e delle parole di verità e di amore verso i poveri e gli ultimi. Eppure – osserva don Sciortino- per chi crede, il <hi rend="#b">giudizio del Signore</hi> verterà non sulle ripetute e ostentate affermazioni della propria identità cattolica, ma su atti ben concreti: ‘avevo fame e mi avete dato da mangiare, avevo sete e mi avete dato da bere, ero carcerato e siete venuti a trovarmi; ero forestiero e mi avete accolto’. Leggere per credere: basta aprire il Vangelo di Matteo al capitolo 25”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>