<doc sitename="Il Fatto Quotidiano" title="Gli auguri di Bice Biagi: &quot;Da giornale libero vigilate sui grandi poteri&quot; - Il Fatto Quotidiano" author="Ilaria Giupponi" date="2011-11-18" url="http://www.ilfattoquotidiano.it/2011/11/18/bice-biagi/171634/" hostname="ilfattoquotidiano.it" description="Il Fatto Quotidiano Emilia Romagna verrà presentato ufficialmente presso l’auditorium Enzo Biagi della Biblioteca Sala Borsa" categories="Emilia Romagna - Cronaca" tags="Bologna;Enzo Biagi;Informazione;Libertà di Stampa;Pietro Vignali;Quirinale;Sergio Cofferati;Silvio Berlusconi;Web" fingerprint="a3a70afe70de30a5">
  <main>
    <head rend="h3">Emilia Romagna - Cronaca</head>
    <head rend="h1">Gli auguri di Bice Biagi: “Da giornale libero vigilate sui grandi poteri”</head>
    <p><ref target="http://www.ilfattoquotidiano.it/wp-content/uploads/2011/12/Bicebiagi_er.jpg"/>Il<graphic src="http://www.ilfattoquotidiano.it/wp-content/uploads/2011/12/Bicebiagi_er.jpg" title="bicebiagi_er"/></p>
    <p><hi rend="#b">Fatto Quotidiano Emilia Romagna</hi>verrà presentato ufficialmente presso</p>
    <p><hi rend="#b">l’auditorium Enzo Biagi</hi>della</p>
    <p><hi rend="#b">Biblioteca Sala Borsa</hi>di Bologna</p>
    <p><hi rend="#b">. Bice Biagi,</hi>figlia del grande cronista scomparso 4 anni fa a cui la sala è intestata, fa i migliori auguri all’unica testata per quale il padre avrebbe scritto, come dichiarò tempo fa al</p>
    <p>
      <hi rend="#i">Fattoqotidiano.it .</hi>
    </p>
    <p>“Mi fa molto piacere che il vostro – il nostro – giornale sbarchi anche a casa mia. E naturalmente mi fa piacere il fatto che la presentazione avvenga in quell’auditorium che fu intitolato a mio <hi rend="#b">padre </hi>durante l’amministrazione Cofferati, un punto nevralgico per la cultura e gli studenti bolognesi. Speriamo che questa nuova avventura abbia il successo che si merita e che hanno avuto le altre avventure sperimentate fino a oggi”.</p>
    <p>
      <hi rend="#b">Quali la chiavi di questo successo secondo lei?</hi>
    </p>
    <p>“Credo che i vostri lettori abbiano capito di comprare un giornale libero, non soggetto agli interessi politici, economici e finanziari di editori che puri non lo sono più. Hanno capito che questo gruppo di giornalisti ha un solo scopo: quello di dare notizie. Informare la gente. La pulizia, unita poi alle firme e a quello che avete costruito in questi anni, fa sì che la gente sappia che è un giornale libero. I cittadini devono sapere cosa succede nelle stanze del potere e<hi rend="#i">il Fatto Quotidiano</hi><hi rend="#b"/>di certo non si è mai tirato indietro”. </p>
    <p>
      <hi rend="#b">L’edizione locale, in otto mesi di attività ha avuto modo di parlare di molti temi politici di interesse nazionale: da Prodi a Vignali a Bersani, toccando trasversalmente amministrazioni, forze operai e imprenditoriali.</hi>
    </p>
    <p>La realtà locale negli ultimi anni è stata dolorosa, difficile. Bologna e l’Emilia che sono sempre stati un faro, ma che è stata attraversata da amministrazioni non proprio fortunate e da scandali che l’hanno fatta molto soffrire. Credo che Il vostro occhio vigile sui poteri locali sia assolutamente importante proprio per la rinascita di qualcosa che a Bologna e nella regione si era perso.</p>
    <p>
      <hi rend="#b">Occuparsi della società attraverso la politica equivale secondo lei a fare politica?</hi>
    </p>
    <p>Credo che sia quasi impossibile scindere le cose. Vivendo realtà di paesi come Sasso Marconi e parlando con il sindaco, con la gente, mi rendo conto dei problemi veramente grossi che stanno vivendo, come per esempio i servizi che vengono a mancare. È molto difficile occuparsi della gente e non occuparsi della politica.</p>
    <p>
      <hi rend="#b">In una delle ultime interviste, suo padre diceva “Mi piacerebbe che la televisione si aprisse più al paese. Noi in fondo questa Italia la conosciamo poco. Parlare col farmacista, e col vigilie, per capire quali sono i peccati che si compiono più frequentemente”, è quello che cerchiamo di fare con questa testata che ha la peculiarità, tramite il web, di mettere a disposizione nazionale, la realtà locale che la compone. Cosa ne pensa?</hi>
    </p>
    <p>È fondamentale andare in piazza, o nei paesi, e parlare con i pensionati, o con le mamme che corrono a lavorare e non sanno a chi lasciare i bambini, o con il sindaco che si chiede ‘<hi rend="#i">Chi ci penserà a quella frana?’ </hi>e fanno come possono. L’abilità di <hi rend="#b">Berlusconi</hi> è stata quella di far arrabbiare la gente con i sindaci, tagliando i fondi ai comuni e lasciando a loro la responsabilità della gestione.</p>
    <p>
      <hi rend="#b">La nostra testata è on line: secondo lei perde autorevolezza o efficacia rispetto all’edizione cartacea?</hi>
    </p>
    <p>Io sono una convinta tifosa del web – nonostante abbia l’età per far la nonna. Ovunque io sia, la prima cosa che faccio la mattina, ancor prima che mi arrivano i giornali cartacei davanti alla porta, è quella di attaccarmi al computer. Penso che signore e signori della mia età ormai abbiano dimestichezza col mezzo e credo quindi che possiate fare un lavoro capillare molto molto importante.</p>
    <p>
      <hi rend="#b">Tornando ai grandi temi: governo Monti. C’è chi lo saluta come la rinata dignità e l’unica salvezza, chi ne denuncia le contraddizioni evidenti e i pericoli. Lei come vede questa soluzione?</hi>
    </p>
    <p>“Io credo che dopo 17 anni dobbiamo tutti abituarci non solo a un sistema diverso, ma a un modo di guardare la politica con occhi diversi. Io sono contenta di non dover più sentire certe cose nei talk-show come gli insulti della <hi rend="#b">Santanché</hi>, le urla di <hi rend="#b">La Russa</hi>, o le pochezze di alcuni personaggi della Lega. Certamente questo è un governo che non è stato eletto da noi, ma quando la nave affonda, bisogna trovare delle soluzioni e questa è una scialuppa di salvataggio per il paese. Poi staremo a vedere, non mi piace giudicare prima di vedere. Altro facevano, ma quell’altro l’hanno fatto egregiamente. Aspettiamo un attimo. E poi io credo che voi, la stampa, i mezzi di comunicazione, debbano fare quello che è il loro compito: vigilare e denunciare se casomai qualcosa non andasse bene”</p>
    <p>
      <hi rend="#b">Già suo padre denunciava l’innato rispetto italiano per il potere. Trova ci sia il rischio che ci si adagi sul salvatore di turno? </hi>
    </p>
    <p>Diciamo che abbiamo un’innata vocazione a salire sul carro del vincitore, però oggi mi sembra che la priorità sia tirarci fuori da una situazione drammatica. Poi i miracoli non li fa <hi rend="#b">Monti</hi>, né <hi rend="#b">Passera</hi>, né nessuno. Poi, dopo una riforma elettorale mi auguro, torneremo a votare.</p>
    <p>
      <hi rend="#b">Grillo nel suo libro Siamo in guerra racconta le sue denunce, che poi hanno preso corpo nel Movimento 5 Stelle, diventato fonte di preziose denunce a livello territoriale. È questa la nuova politica?</hi>
    </p>
    <p>Non mi identifico proprio nella politica di Grillo. Denunciare per denunciare mi sembra un esercizio abbastanza inutile. Credo che in questo momento ci sia da <hi rend="#b">ricostruire</hi>. Noi dobbiamo tutti ringraziare che al <hi rend="#b">Quirinale</hi> sieda quell’anziano signore che con tanta saggezza e con tanta perizia ci ha traghettati fin qui<hi rend="#b">.</hi></p>
    <p>
      <hi rend="#b">E a proposito di proteste, a Bologna, come nelle altre città dell’Italia e del mondo, i ragazzi sono indignati. Anche lei ha utilizzato questa parola, in relazione ad altre due che amplificano il senso di questa espressione: libertà e giustizia. Le proteste vanno in questa direzione?</hi>
    </p>
    <p>Certo. I ragazzi hanno tutte le ragioni per essere indignati. Io, l’ho detto tante volte: mi vergogno rispetto a mia figlia e ai miei nipoti ventenni, per la paura di non lasciare loro quella speranza che invece i nostri padri avevano lasciato a noi. Come sempre, forse proprio perché son ragazzi, ci sono dei momenti di esasperazione che rasentano l’ingenuità e la stupidità. Ma oggi i ragazzi hanno un dramma davanti, perché gli è stata tolto un futuro. Fanno benissimo a indignarsi e a manifestare. Abbiamo avuto un ministro che a fracassato quello che rimaneva della nostra scuola. Io sono con i ragazzi.</p>
    <p>
      <hi rend="#b">Quali risposte istituzionali intravede?</hi>
    </p>
    <p>Fino a oggi un programma non l’abbiamo ancora visto. Io sono favorevolissima all’Ici e alla patrimoniale, ma ci vorrà ben altro, perché in 17 anni questo paese non ha perso solo la politica in senso alto, è stato berlusconizzato nei principi e nei valori e questo credo sia un lavoro lungo e complicato. Vorrei che chi è stato al governo fino all’altro ieri, per una volta l’interesse del paese venisse al primo posto. Detto ciò toccherà anche ai giovani e ai cittadini. Le responsabilità sono di tutti. Anzi, la responsabilità individuale è una di quelle cose è venuta a mancare in questi anni, e che invece è molto importante per la formazione degli uomini e quindi poi per i cittadini di un paese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>