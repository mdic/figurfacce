<doc sitename="Il Fatto Quotidiano" title="Ruby ter, Berlusconi: &quot;Fango e sofferenze, assolto da magistrati imparziali’. La figlia Marina: &quot;Basta lotta politica nei tribunali&quot; - Il Fatto Quotidiano" author="F Q" date="2023-02-15" url="https://www.ilfattoquotidiano.it/2023/02/15/ruby-ter-berlusconi-fango-e-sofferenze-assolto-da-magistrati-imparziali-la-figlia-marina-basta-lotta-politica-nei-tribunali/7066506/" hostname="ilfattoquotidiano.it" description="“Sono stato finalmente assolto dopo più di 11 anni di sofferenze, di fango e di danni politici incalcolabili, perché ho avuto la fortuna di essere giudicato da magistrati che hanno saputo mantenersi indipendenti, imparziali e corretti di fronte alle accuse infondate che mi erano state rivolte”. Così, in un post sui social, Silvio Berlusconi commenta …" categories="Politica" tags="Assoluzione;Caso Ruby;Marina Berlusconi;Processo Ruby;Ruby;Silvio Berlusconi" fingerprint="b986962c7a2f411d">
  <main>
    <head rend="h1">Ruby ter, Berlusconi: “Fango e sofferenze, assolto da magistrati imparziali’. La figlia Marina: “Basta lotta politica nei tribunali”</head>
    <graphic src="https://st.ilfattoquotidiano.it/wp-content/uploads/2023/01/09/fascina-berlusconi-690x362.jpg"/>
    <p>“Sono stato <hi rend="#b">finalmente assolto</hi> dopo più di <hi rend="#b">11 anni di sofferenze</hi>, <hi rend="#b">di fango</hi> e di <hi rend="#b">danni politici incalcolabili</hi>, perché ho avuto la fortuna di essere giudicato da magistrati che hanno saputo mantenersi indipendenti, imparziali e corretti di fronte alle <hi rend="#b">accuse infondate</hi> che mi erano state rivolte”. Così, in un post sui social, <hi rend="#b">Silvio Berlusconi</hi> commenta l’assoluzione arrivata in mattinata dall’accusa di corruzione in atti giudiziari nel processo Ruby ter, omettendo però di dire che <ref target="https://www.ilfattoquotidiano.it/2023/02/15/ruby-ter-berlusconi-assolto-insieme-ad-altri-25-imputati-i-giudici-le-ragazze-non-potevano-essere-testimoni-dovevano-essere-indagate/7066003/">il motivo è soltanto l’ errata qualificazione formale delle Olgettine come testimoni</ref> (e quindi come pubblici ufficiali, suscettibili di corruzione) mentre non risulta che i giudici abbiano definito “infondata” l’accusa di averle </p>
    <p><hi rend="#b">pagate per convincerle a mentire</hi>nei processi a suo carico.</p>
    <p>Anche la figlia maggiore Marina, presidente di Fininvest, attacca i pm: “Mi auguro che questa ennesima dimostrazione dei <hi rend="#b">guasti provocati dalla faziosità e dall’odio</hi> coltivato contro l’avversario favorisca il processo di cambiamento, che i tribunali possano finalmente essere davvero per tutti aule di giustizia e <hi rend="#b">non di lotta politica</hi>, che i cittadini possano guardare alle toghe con la fiducia che gran parte di esse meritano”, scrive in una nota. “Solo in questo modo, credo, questa vicenda potrà forse risultare <hi rend="#b">un po’ meno drammaticamente assurda</hi>“.</p>
    <p>E tra i vari peones di Forza Italia che festeggiano l’assoluzione spicca il commento di <hi rend="#b">Marta Fascina</hi>, 32enne deputata e compagna dell’ex premier: “Oggi si chiude un capitolo umanamente doloroso per il presidente Silvio Berlusconi. Oggi per l’ennesima volta il nostro presidente viene assolto rispetto ad<hi rend="#b"> accuse ingiuste e strumentali</hi>, fondate sul <hi rend="#b">pregiudizio politico</hi> più che su validi elementi probatori. Anni di discredito e di fango di cui mai nessuno risponderà”, scrive. E dedica “un pensiero e un ringraziamento speciale a <hi rend="#b">Niccolò Ghedini</hi>“, <ref target="https://www.ilfattoquotidiano.it/2022/08/17/morto-niccolo-ghedini-parlamentare-di-forza-italia-e-avvocato-storico-di-berlusconi/6765982/">storico avvocato di Berlusconi scomparso ad agosto</ref>, “che ha creduto ed ha lottato per il grande risultato conseguito oggi. La verità e la giustizia hanno finalmente prevalso e pertanto tutti noi festeggiamo, consapevoli di essere stati, ieri ed oggi, <hi rend="#b">dalla parte giusta della storia</hi>“, conclude.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>