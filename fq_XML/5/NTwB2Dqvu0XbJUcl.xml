<doc sitename="Il Fatto Quotidiano" title="Robert Guediguian a Bologna: “Berlusconi? A confronto Sarkozy è un grande filosofo” - Il Fatto Quotidiano" author="Davide Turrini" date="2011-11-28" url="http://www.ilfattoquotidiano.it/2011/11/28/regista-guediguian-bologna-%e2%80%9cberlusconi-confronto-sarkozy-grande-filosofo%e2%80%9d/173686/" hostname="ilfattoquotidiano.it" description="Dopo un thriller pressoché misconosciuto (Lady Jane), e un film storico che in Francia ha fatto parecchio discutere (L’armée" categories="Cinema" tags="Bologna;Classe Operaia;Film;Immigrazione;Nicolas Sarkozy;Silvio Berlusconi;Sindacati" fingerprint="38aa7d6b799c20ac">
  <main>
    <p><ref target="http://www.ilfattoquotidiano.it/wp-content/uploads/2011/11/Guediguian1_er.jpg"/>Dopo un thriller pressoché misconosciuto (Lady Jane), e un film storico che in Francia ha fatto parecchio discutere (L’armée di Crime), il regista francese <graphic src="http://www.ilfattoquotidiano.it/wp-content/uploads/2011/11/Guediguian1_er.jpg" title="Guediguian1_er"/></p>
    <p><hi rend="#b">Robert Guediguian</hi>torna nei cinema italiani da venerdì prossimo 2 dicembre con</p>
    <p>
      <hi rend="#b">.</hi>
    </p>
    <hi rend="#i">Le nevi del Kilimangiaro</hi>
    <p>Clima degli esordi, storico gruppo d’attori (Jean-Pierre Darroussin, Gérard Meylan e Arianne Ascaride – moglie nella realtà di Guediguian) e la <hi rend="#b">Marsiglia dell’Estaque</hi> come sfondo (“la mia città è la forma e il linguaggio del mio cinema”), l’autore di La ville est tranquille si riappropria di un suo cavallo di battaglia: l’analisi di un piccolo gruppo familiare che vive nel quartiere operaio dell’enorme porto provenzale.</p>
    <p>Nonostante la perdita del lavoro, il cinquantacinquenne Michel (Darroussin, in questi giorni sugli schermi anche in Miracolo a Le Havre), <hi rend="#b">sindacalista</hi> della Cgt, vive felicemente circondato da una famiglia numerosa fatta di figli, nipoti e il cognato, suo migliore amico fin dall’infanzia. Anche la moglie, con cui ha condiviso 30 anni di matrimonio e di impegno politico, continua a lavoricchiare come badante di un’anziana signora. Un quadro tutto sommato idilliaco, anche se la tranquillità economica sembra essere arrivata dopo le dure fatiche di decine di <hi rend="#b">battaglie operaie</hi> tra portuali e padroni.</p>
    <p>L’equilibrio per Michel e sua moglie viene però <hi rend="#b">sconvolto </hi>dall’intrusione in casa di due rapinatori. Legati alle sedie marito, moglie, sorella e cognato mentre giocano a carte, i due ladri rubano le carte di credito e una busta di soldi regalati a Michel e signora dagli ex colleghi di lavoro per una vacanza regalo in Africa. Ma prima ancora che paura e indignazione prendano il sopravvento nelle vittime, Michel scopre che a derubarli è stato un suo ex giovanissimo collega di lavoro che era stato<hi rend="#b"> licenziato</hi> per via di un fantozziano sorteggione tra operai, sottoscritto dai sindacati di cui Michel fa parte.</p>
    <p>Una vendetta all’interno della stessa classe sociale ed economica, quella operaia, che provoca differenti reazioni: prima la denuncia, poi la rabbia, infine la pena e un aiuto insperato. “Come fa il giovane ragazzo, prima operaio e poi ladro, ad appartenere ad una <hi rend="#b">classe socio-economica</hi> se non ne conosce l’esistenza?”, spiega Guediguian che ha presentato in anteprima il film al cinema Lumiere di Bologna prima di volare a Roma, “Proprio per questo penso che oggi ogni gesto politico, artistico e intellettuale con lo scopo di restituire un senso di coscienza e di appartenenza di <hi rend="#b">classe</hi> è utile e urgente”.</p>
    <p>“Nondimeno”, aggiunge, “tra i tanti problemi che la crisi economica attuale provoca, una cosa buona può accadere: vedere nascere una<hi rend="#b"> nuova coscienza</hi> comune tra lavoratori, precari e disoccupati”.</p>
    <p>Principali colpevoli di questa deriva i sindacati che, in Francia come in Italia, sono alle prese con una forte crisi di rappresentanza in questo nuovo mondo del lavoro globalizzato: “Sono di parte nel trattare questo tema, ma è da trent’anni che i sindacati si sono posti sulla difensiva. E’ solo cominciando a comprendere cosa succede nella vita di giovani come in quella del protagonista del mio film che possono tornare ad essere propositivi e a compiere l’unico discorso <hi rend="#b">rivoluzionario </hi>possibile”.</p>
    <p>Le nevi del Kilimangiaro sembra rievocare quel cinema da <hi rend="#b">fronte popolare</hi> francese anni trenta, tutto spostato a sinistra per bilanciare lo strapotere dittatoriale delle destre: “Sì, mi sono ispirato a quella stagione del cinema francese, ma nella realtà la sinistra in Francia è un disastro. Cosa volete che dica del candidato del partito <hi rend="#b">socialista </hi>per le prossime presidenziali? Per <hi rend="#b">François Hollande</hi> non ho nessun interesse, è uguale a tutti i politici della<hi rend="#b"> destra</hi>”.</p>
    <p>“In Francia, e in Europa, abbiamo bisogno della costruzione di una<hi rend="#b"> controcultura </hi>fatta di valori egualitari e razionalità economica”, prosegue Guediguian, “Vorrei per esempio che esistesse un salario sociale minimo garantito, che aumentassero le retribuzioni di chi prende poco e diminuissero le retribuzioni di chi prende molto. Vorrei anche che il concetto di “proprietà pubblica” di molti settori dello stato restasse un principio politico estremamente importante”.</p>
    <p>Infine c’è tempo anche per un giudizio sull’Italia, paese, cultura e lingua che il regista francese, cresciuto in quell’Estaque marsigliese, crocevia di arabi, armeni ed italiani, conosce benissimo: “Anche da voi ci sono gli stessi politici da decenni a governare e questo avviene perché a destra come a sinistra domina l’<hi rend="#b">ideologia liberista</hi> che supporta il <hi rend="#b">capitalismo</hi>. Con il nuovo governo Monti ci sono degli economisti al governo e non c’è la politica. Non penso sia un bene. Anche se vi siete liberati di <hi rend="#b">Berlusconi</hi>, personaggio indefinibile al cui fianco perfino uno come Sarkozy diventa un grande filosofo”.</p>
  </main>
  <comments/>
</doc>