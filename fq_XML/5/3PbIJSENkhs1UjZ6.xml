<doc sitename="Il Fatto Quotidiano" title="'Razzo con Berlusconi, lumaca con stupratori'. Il Giornale attacca giudice Galli - Il Fatto Quotidiano" author="RQuotidiano" date="2013-07-11" url="http://www.ilfattoquotidiano.it/2013/07/11/giornale-contro-giudice-del-processo-mediaset-razzo-con-berlusconi-lumaca-con-stupratori/652952/" hostname="ilfattoquotidiano.it" description="Alessandra Galli, magistrato a due velocità: “razzo” con Berlusconi, “lumaca” con gli stupratori. Lo scrive Il Giornale, che attacca il pm che lo scorso 8 maggio ha confermato in appello la condanna a quattro anni di carcere e cinque di interdizione dai pubblici uffici per l’ex premier, Silvio Berlusconi. Secondo il quotidiano diretto da Alessandro …" categories="Giustizia" tags="Il Giornale;Processo Mediaset;Silvio Berlusconi" fingerprint="e10c2069f33f4497">
  <main>
    <head rend="h1">‘Razzo con Berlusconi, lumaca con stupratori’. Il Giornale attacca giudice Galli</head>
    <graphic src="https://st.ilfattoquotidiano.it/wp-content/uploads/2013/05/ilgiornale_interna-nuova.jpg" alt="Il Giornale"/>
    <p><hi rend="#b">Alessandra Galli</hi>, magistrato a due velocità: “razzo” con <hi rend="#b">Berlusconi</hi>, “lumaca” con gli <hi rend="#b">stupratori</hi>. Lo scrive <hi rend="#b">Il Giornale</hi>, che attacca il pm che lo scorso 8 maggio ha confermato in appello la condanna a quattro anni di carcere e cinque di interdizione dai pubblici uffici per l’ex premier, <hi rend="#b">Silvio Berlusconi</hi>. Secondo il quotidiano diretto da <hi rend="#b">Alessandro Sallusti</hi>, il giudice Galli – lo stesso che ha contribuito in maniera decisiva ad evitare che i reati del <hi rend="#b">Processo Mediaset</hi> cadessero in prescrizione – è responsabile della mancata incarcerazione di un dentista milanese condannato per stupro. </p>
    <p>“Il giudice Galli – scrive<hi rend="#b"> Il Giornale</hi> – doveva scrivere le motivazioni di un altro processo, assai meno noto al grande pubblico: il processo per <hi rend="#b">stupro</hi> a carico di un dentista milanese, accusato di avere <hi rend="#b">drogato</hi> le sue pazienti e avere ripetutamente <hi rend="#b">abusato</hi> di loro. Nel giugno dell’anno scorso il processo d’appello approda alla seconda sezione penale della <hi rend="#b">Corte d’appello di Milano</hi>. Presidente è il giudice Flavio Lapertosa; Alessandra Galli è giudice a latere e relatore. Il 12 luglio la <hi rend="#b">Corte</hi> dichiara il dentista <hi rend="#b">colpevole</hi> del reato di violenza sessuale aggravata dallo stato di soggezione delle vittime, e gli infligge sette anni di carcere. Ma oggi, ad esattamente un anno di distanza dalla sentenza, il dentista è ancora a piede libero”.</p>
    <p><hi rend="#b">Il Giornale</hi> spiega anche le cause di questo episodio di <hi rend="#b">malagiustizia</hi>: “La sentenza nei suoi confronti non è ancora definitiva perché manca il giudizio di <hi rend="#b">Cassazione</hi>. E il processo in Cassazione non si può tenere per il semplice motivo che le <hi rend="#b">motivazioni</hi> della condanna emessa in appello non sono mai state <hi rend="#b">depositate</hi>: né al momento della lettura della sentenza, né nei quindici giorni successivi, e neanche nei sessanta o novanta giorni che per il codice di procedura penale sono il limite di ritardo invalicabile. Il dentista è sempre a zonzo, anche se per la giustizia è colpevole al di là di ogni ragionevole dubbio di un delitto terribile. Il giudice che deve scrivere le motivazioni della sua condanna è il relatore del suo processo,<hi rend="#b"> Alessandra Galli</hi>.</p>
    <p>La Galli – ricorda il quotidiano diretto da Sallusti – è lo stesso giudice “che ha dato il suo <hi rend="#b">contributo decisivo</hi> per arrivare a sentenza in tempo utile: basta ricordare le visite fiscali inviate in ospedale per controllare se <hi rend="#b">Berlusconi</hi> fosse davvero malato, i ripetuti dinieghi di rinvio per<hi rend="#b"> impedimento elettorale</hi>, le motivazioni della condanna depositate nel termine minimo previsto dal codice, e quasi mai rispettato nei processi normali, ovvero quindici giorni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>