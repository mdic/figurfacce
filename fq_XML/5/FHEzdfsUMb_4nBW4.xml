<doc sitename="Il Fatto Quotidiano" title="Risultati elezioni 2013, alla Camera Bersani primo di un soffio. Senato ingovernabile - Il Fatto Quotidiano" author="RQuotidiano" date="2013-02-26" url="http://www.ilfattoquotidiano.it/2013/02/26/elezioni-2013-dati-reali-al-senato-centrosinistra-35-centrodestra-26/512313/" hostname="ilfattoquotidiano.it" description="Prima gli instant poll consegnano la vittoria al centrosinistra, poi le proiezioni frenano regalando il Senato a Silvio Berlusconi. E alla fine i risultati reali (leggi la cronaca ora per ora) confermano un sostanziale pareggio tra la coalizione del Cavaliere e quella di Bersani al Senato e la vittoria di un soffio del centrosinistra alla Camera, …" categories="Elezioni 2013" tags="Elezioni Politiche 2013;Pier Luigi Bersani;Senato;Silvio Berlusconi" fingerprint="19dc5135f3fb8207">
  <main>
    <head rend="h1">Risultati elezioni 2013, alla Camera Bersani primo di un soffio. Senato ingovernabile</head>
    <graphic src="https://st.ilfattoquotidiano.it/wp-content/uploads/2013/01/elezioni-schede_interna-nuova.jpg"/>
    <p>Prima gli instant poll consegnano la vittoria al centrosinistra, poi le proiezioni frenano regalando il Senato a <hi rend="#b">Silvio Berlusconi</hi>. E alla fine <ref target="http://www.ilfattoquotidiano.it/2013/02/26/elezioni-2013-risultati-in-diretta-senato-senza-maggioranza-boom-m5/511928/">i risultati reali (leggi la cronaca ora per ora)</ref> confermano un sostanziale pareggio tra la coalizione del Cavaliere e quella di Bersani al Senato e la vittoria di un soffio del centrosinistra alla Camera, dove però la legge elettorale garantisce un premio di maggioranza blindato, pari a 340 deputati su 630. Risultato: da un lato la quasi certa ingovernabilità e dall’altro la sconfitta (in parte inaspettata) del leader democratico, schiacciato dal successo del partito di Grillo e dalla rimonta (a forza di comparsata televisive) di Berlusconi. E ora per il capo del centrosinistra la smacchiatura del giaguaro diventa un incubo che potrebbe significare dimissioni. Destino comune per </p>
    <p><hi rend="#b">Nichi Vendola</hi>che al Senato strappa il 2,99%.</p>
    <p><hi rend="#b">SENATO SENZA MAGGIORANZA</hi><lb/>A palazzo Madama, il centrosinistra la spunta di un punto percentuale ritrovandosi, però, con meno poltrone del centrodestra. E così, a 60.424 seggi scrutinati su 60.431, <hi rend="#b">Bersani-Vendola</hi> si attestano al 31,63%, con il centrodestra al 30,71%. Ma il premio di maggioranza garantito dal Porcellum complica il conteggio dei seggi. Le stime non definitive danno <hi rend="#b">119 seggi al centrosinistra</hi>, <hi rend="#b">110 al centrodestra</hi>, <hi rend="#b">56 al Movimento 5 Stelle</hi> e <hi rend="#b">19 a Scelta civica</hi> di Mario Monti, ma il calcolo definitivo potrà essere fatto soltanto a bocce ferme. </p>
    <p>I dati regione per regione restituiscono infatti un quadro ben diverso da quello disegnato dai sondaggi degli ultimi giorni. A partire dalla Sicilia, dove M5s si laurea primo partito, con il centrodestra al 26,89%, mentre la lista di Bersani-Vendola fa segnare poco più del 18,58%. Nella decisiva Lombardia, Berlusconi e Lega veleggiano poco sotto al 40%, lasciando il centrosinistra al 27%. Niente da fare anche per la Campania che sulla carta doveva andare al centrosinistra. Anche qui vittoria del centrodestra. Risultato: per Bersani niente maggioranza in Senato. Di più: Berlusconi e Lega si portano a casa 125 seggi, mentre al centrosinistra ne vanno 118, 55 al Movimento cinque stelle e Monti 10. I dati reali confermano anche un altro dato: la sconfitta di <hi rend="#b">Nichi Vendola</hi>. E non solo perché <hi rend="#b">Sel</hi> prende meno del 3%, ma anche perché a livello regionale la Puglia premia il centrodestra con il 34%, bocciando l’alleanza di Bersani. </p>
    <p><hi rend="#b">CENTROSINISTRA, A SCRUTINIO QUASI CHIUSO SUCCESSO RISICATO ALLA CAMERA</hi><lb/>Il centrosinistra conquista la Camera di un soffio, meno dello 0,5% dei voti. Incerto fino all’ultimo il risultato. Il <hi rend="#b">centrosinistra di Bersani</hi> è in vantaggio, ma di un soffio, sul centrodestra di <hi rend="#b">Berlusconi</hi>. Con 61.441 sezioni scrutinate su 61.446, il centrosinistra è al 29,54%, il centrodestra è al 29,18. La differenza in termini assoluti è di 126mila voti. La vittoria a Montecitorio, data per scontata sin dall’inizio della campagna elettorale e che garantisce la maggioranza assoluta con il premio di maggioranza, non è ancora certa, anche se il Pd proclama la vittoria. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>