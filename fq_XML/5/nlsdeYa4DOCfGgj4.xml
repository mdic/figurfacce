<doc sitename="Il Fatto Quotidiano" title="Elezioni 2013, Berlusconi scatenato: &quot;Come nel '94. Sembra che li abbiamo superati&quot; - Il Fatto Quotidiano" author="RQuotidiano" date="2013-02-18" url="http://www.ilfattoquotidiano.it/2013/02/18/elezioni-berlusconi-scatenato-come-nel-94-sembra-che-li-abbiamo-superati/504426/" hostname="ilfattoquotidiano.it" description="Berlusconi unchained. O meglio pronto a scatenare Daniela Santanchè contro i contestatori e a far balenare la possibilità di una vittoria alle prossime elezioni. “Sembra che li abbiamo raggiunti e superati” esordisce il Cavaliere sul palco, che divide con la Lega a Milano. “Siamo tornati al ’94 – ha aggiunto – .Vi devo dare una …" categories="Elezioni 2013" tags="Beppe Grillo;Elezioni Politiche 2013;Elezioni Regionali 2020;Elezioni Regionali Lombardia;Lega;Mario Monti;Movimento 5 Stelle;Oscar Giannino;Parlamento;PDL;Roberto Maroni;Silvio Berlusconi" fingerprint="edfd41edf21ec02c">
  <main>
    <head rend="h1">Elezioni 2013, Berlusconi scatenato: “Come nel ’94. Sembra che li abbiamo superati”</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna-nuova1.jpg" alt="Silvio Berlusconi"/>
    <p><hi rend="#b">Berlusconi</hi> unchained. O meglio pronto a scatenare Daniela Santanchè contro i contestatori e a far balenare la possibilità di una vittoria alle prossime elezioni. “Sembra che li abbiamo raggiunti e superati” esordisce il Cavaliere sul palco, che divide con la<hi rend="#b"> Lega</hi> a Milano. “Siamo tornati al ’94 – ha aggiunto – .Vi devo dare una buona notizia, molto buona, anzi buonissima: sembra che li abbiamo raggiunti e superati. Siamo tornati al ’94”. Davanti a circa 1.500 sostenitori, arrivati alla Fiera di Milano, e dopo aver cantato assieme ai presenti l’inno di Mameli, Berlusconi ha iniziato il suo show.</p>
    <p><hi rend="#b">“Il Centro o centrino o centrone potrebbe non arrivare al 10%”.</hi> Berlusconi appare sicuro: “Ci sono molte probabilità che il Centro, centrino o centrone possa non arrivare al 10%. Giuro che per la prima e l’ultima volta mi ubriacherò” ha proseguito ripetendo la battuta di domenica riferendosi nuovamente all’eventualità che <ref target="http://tv.ilfattoquotidiano.it/2013/02/17/berlusconi-se-monti-resta-fuori-dal-parlamento-mi-ubriaco/221378/">i montiani non arrivino alla soglia del 10%</ref>. Ma quello della Fiera non è una cavalcata in solitaria, sul palco è arrivato Maroni, segretario del Carroccio e candidato al governo della Lombardia. I due leader, <ref target="http://www.ilfattoquotidiano.it/2012/12/12/lega-nord-lalleanza-col-pdl-no-della-base-e-di-maroni-a-berlusconi-premier/444218/">dopo che a fine 2012 i rapporti tra Pdl e Lega erano stati tesissimi</ref>, si sono abbracciati. “Oooh, eccolo qui”, ha detto Berlusconi accogliendolo sul palco. “E’ il mio presidente preferito, e non solo del Milan”, ha aggiunto Maroni <ref target="http://www.ilfattoquotidiano.it/2013/01/07/maroni-mai-con-berlusconi-anzi-si-leterna-telenovela-di-lega-e-pdl/463475/">che solo alcune settimane fa non vedeva bene una premiership del Cav per poi cambiare idea</ref>. Che, in una rinnovata luna di miele elettorale, ha detto: “Ti voglio ringraziare perché nella mia esperienza di ministro del welfare e dell’Interno ho potuto fare quello che volevo e mi hai sempre sostenuto”. Parlando della Lombardia, in cui è candidato governatore, Maroni ha aggiunto: “Ringrazio il Pdl e gli altri alleati che mi permetteranno di realizzare il mio sogno personale che non è solo personale ma di tutti”.</p>
    <p><hi rend="#b">Berlusconi contro Oscar Giannino e il master a Chicago.</hi> Il Cavaliere,<ref target="http://www.ilfattoquotidiano.it/2013/02/13/elezioni-berlusconi-giannino-ha-perso-testa-e-giornalista-colorato-come-clown/497957/"> che già nei giorni scorsi era stato protagonista di botta e risposta con il giornalista,</ref> è tornato ad attaccare <hi rend="#b">Oscar Giannino, </hi><ref target="http://www.ilfattoquotidiano.it/2013/02/18/zingales-lascio-giannino-ha-mentito-su-credenziali-accademiche/504073/">abbandonato all’altare della competizione elettorale da Luigi Zingales</ref>. “E’ stato lasciato da Zingales perché quest’ultimo ha scoperto che sulla rete ci sono titoli, tra cui un master a Chicago, completamente inventati” ha raccontato il leader del Popolo della Libertà. “La nostra coalizione doveva comprendere Giannino – ha concluso – ma lui stava a Chicago a prendere un master”. </p>
    <p><hi rend="#b">Contestatore allontanato e Il Cav: “E’ juventino”.</hi> Mentre Berlusconi parlava un contestatore ha lanciato un aeroplanino di carta dalla platea. L’uomo ha gridato “ci hai rovinato tutti” e subito si è scatenato un breve parapiglia con i militanti e il contestatore è stato allontanato dagli uomini della sicurezza. Dal palco la battuta “è il solito juventino”. “Vi scateno contro la Santanchè e la Ravetto” ha poi scherzato. </p>
    <p><hi rend="#b">“Non chiamiamoli cialtroni, ma dilettanti al governo”.</hi> La performance è andata via liscia: ‘<ref target="http://www.ilfattoquotidiano.it/2013/02/15/elezioni-monti-berlusconi-cialtrone-italia-nel-ridicolo-con-suo-governo/500463/">‘Loro hanno dato a noi dei cialtroni</ref> e noi non dobbiamo copiarli. Chiamiamoli in maniera positiva: i dilettanti al governo – ha poi aggiunto Berlusconi -. I professori erano preoccupati di fare brutta figura rispetto a noi che avevamo raddoppiato i risultati contro l’<hi rend="#b">evasione fiscale</hi>”. ”Mancano poche ore al momento clou di questa campagna elettorale” e “spero che più dell’80% degli italiani aventi diritto al voto si recheranno alla urne. Restano poche ore – ha aggiunto il leader del Pdl – per andare a convincere scettici e contrari che non esistono alternative a noi”. Poi l’avvertimento: “Domenica, lunedì e martedì,deve essere in campo il nostro esercito di difensori del voto”, per evitare quanto accaduto nel 2006 quando la sinistra “fece sparire le schede bianche” in Campania e in Calabria “e noi perdemmo le elezioni … Lor signori della sinistra hanno una pulsione straordinaria che accada” . Berlusconi ha invitato i suoi a essere “presenti, attenti e anche un po’ furbi, per non farvi infinocchiare” ai seggi.</p>
    <p><hi rend="#b">Grillo e il rischio della balcanizzazione del Parlamento.</hi> Nella prossima legislatura, con l’elezione di rappresentanti del<hi rend="#b"> Movimento 5 Stelle </hi>di<hi rend="#b"> Beppe Grillo</hi>, potrebbe esserci il rischio di “trovare in Parlamento una banda di scatenati che lo balcanizzerà e renderà impossibile lavorare. Grillo propone solo attacchi ai protagonisti dei partiti – ha detto – che molti di noi condividono. Non si può però solo distruggere, bisogna costruire, e nel suo programma non c’è nessuna proposta realistica. Abbiamo verificato chi sono i suoi candidati, per l’80% vengono dai <hi rend="#b">centri sociali</hi> e dall’area <hi rend="#b">no-global</hi>, potremmo trovarci un Parlamento balcanizzato. Bisogna scongiurare il più possibile un voto dato in quella direzione”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>