<doc sitename="Il Fatto Quotidiano" title="Processo Ruby. Berlusconi invoca legittimo impedimento per l'udienza - Il Fatto Quotidiano" author="RQuotidiano" date="2012-05-30" url="http://www.ilfattoquotidiano.it/2012/05/30/processo-ruby-berlusconi-invoca-legittimo-impedimento-per-l-udienza/246652/" hostname="ilfattoquotidiano.it" description="Legittimo impedimento. Era da tempo che Silvio Berlusconi, non più presidente del Consiglio, non invocava un impegno istituzionale per non essere presente in aula o chiedere il rinvio. Ma per la prima volta dall’inizio del processo Ruby il Cavaliere imputato per concussione e prostituzione minorile, ha depositato alla cancelleria del Tribunale di Milano una richiesta di …" categories="Giustizia" tags="Gemelle De Vivo;Licia Ronzulli;Michelle Conceicao;Nicole Minetti;Processo Ruby;Silvio Berlusconi" fingerprint="7f8f81a57a3ab33b">
  <main>
    <head rend="h1">Processo Ruby. Berlusconi invoca legittimo impedimento per l’udienza</head>
    <p>In calendario ci sono testimonianze importanti; della parlamentare Maria Teresa Rossi, dell’europarlamentare Licia Ronzulli, delle gemelle Imma e Concetta De Vivo, che il Cavaliere considerava come un portafortuna, e di Michelle Conceicao. Alla scorsa udienza hanno testimoniato il ragionier Spinelli e Marystelle Polanco</p>
    <graphic src="https://st.ilfattoquotidiano.it/wp-content/uploads/2012/05/ruby_interna-nuova.jpg"/>
    <p><hi rend="#b">Legittimo impedimento</hi>. Era da tempo che <hi rend="#b">Silvio Berlusconi</hi>, non più presidente del Consiglio, non invocava un impegno istituzionale per non essere presente in aula o chiedere il rinvio. Ma per la prima volta dall’inizio del <hi rend="#b">processo</hi><hi rend="#b">Ruby</hi> il Cavaliere imputato per concussione e prostituzione minorile, ha depositato alla cancelleria del Tribunale di Milano una richiesta di rinvio dell’udienza di venerdì prossimo per legittimo impedimento.<ref target="http://www.ilfattoquotidiano.it/2011/01/13/legittimo-impedimento-consulta-boccia-in-parte/86269/"> Il 13 gennaio dell’anno scorso la Corte Costituzionale aveva bocciato la legge e per questo i processi nei confronti del leader del Pdl erano ripresi.</ref> Tra i legali dell’imputato, Niccolò Ghedini e Piero Longo, e la presidente del Tribunale di Milano, Livia Pomodoro, era stato concordato che le udienze potevano essere celebrati ogni lunedì e in cambio non sarebbero stati sollevati legittimi impedimenti di sorta. Il legittimo impedimento riguarda anche gli avvocati e due testimoni che sono parlamentari Licia Ronzulli e Maria Rosaria Rossi. </p>
    <p>Nel documento consegnato, l’ex premier dice di essere occupato in una riunione dei parlamentari del Pdl a Roma. A decidere sull’istanza saranno i giudici del procedimento della IV sezione penale che comunicheranno le loro valutazioni direttamente in aula venerdì prossimo. In calendario ci sono testimonianze importanti; la parlamentare <hi rend="#b">Maria Teresa Rossi</hi>, dell’europarlamentare <hi rend="#b">Licia Ronzulli,</hi> delle gemelle <hi rend="#b">Imma e Concetta De Vivo, </hi>che il Cavaliere considerava come un portafortuna<hi rend="#b">, </hi>e di <hi rend="#b">Michelle Conceicao</hi>. Quest’ultima, cittadina brasiliana, è la donna che la notte tra il 27 e il 28 maggio prese in consegna la diciassettenne Karima El Marough, detta Ruby, dopo che era stata affidata alla consigliera regionale Nicole Minetti, imputata nel processo bis per favoreggiamento e induzione alla prostituzione. <ref target="http://www.ilfattoquotidiano.it/2012/04/12/procura-milano-berlusconi-127mila-euro-nicole-minetti-imma-eleonora-vivo/203940/">Le due gemelline, come la stessa Minetti, hanno ricevuto un bonifico da Berlusconi a sostegno delle spese legali. </ref> I soldi erano arrivati sul conto del padre Enzo De Vivo, anche lui convocato per venerdì. </p>
    <p>Anche alla scorsa c’erano state testimonianze importanti: in aula si erano presentati, convocati dalla Procura, il ragionier Giuseppe Spinelli – ufficiale pagatore delle Olgettine e gestore del portafoglio personale di Berlusconi – <ref target="http://www.ilfattoquotidiano.it/2012/05/25/ruby-polanco-travestivo-obama-boccassini-silvio/241557/">Marystelle Polanco, soubrette molto vicina all’ex premier, che ha dichiarato che per lui si travestiva da Obama e Boccassini, negando il pagamento di soldi in cambio di sesso da parte dell’ex premier alle ragazze </ref>e raccontando che gli spettacoli alle cene eleganti di Arcore erano solo “burlesque”, proprio come aveva dichiarato Mister B. </p>
    <p>Intanto la<hi rend="#b"> Procura di Milano</hi> sta effettuando una serie di accertamenti per capire chi sia lo sconosciuto che avrebbe fatto pressioni su <hi rend="#b">Imane Fadil,</hi> una delle pentite del “bunga-bunga”, affinché come lei stessa ha raccontato più di un mese fa al processo Ruby andasse ad Arcore tra il maggio e il giugno 2011, a dibattimento già cominciato. “Ho incontrato quest’uomo vicino a casa e mi ha dato un telefono non intercettabile per organizzare un appuntamento ad <hi rend="#b">Arcore</hi>, ma io non ho voluto”. Le sollecitazioni all’altra marocchina dello scandalo sarebbe arrivate da un uomo, alto biondo e con gli occhi azzurri che le aveva detto “ti chiamerò su questo numerò” dandole un cellulare. La modella aveva chiarito che l’uomo l’aveva contattata “circa cinque volte”, e l’aveva incontrata altre due volte in quanto avrebbe voluto organizzare “un incontro ad Arcore” a cui avrebbe dovuto partecipare ma cui Imane non andò “perché avevo paura e ne avevo già parlato con il mio avvocato”. In occasione del secondo incontro lo <hi rend="#b">sconosciuto</hi> “mi disse che si stava arrabbiando, perchè tutte le volte che organizzava l’incontro io non ci andavo, e a quel punto ho deciso di non rispondere più al telefono”. Fadil ha anche spiegato davanti ai giudici di poter “cercare quel telefono che mi è stato consegnato, anche se ho cambiato casa non l’ho più con me”, per metterlo a disposizione dei magistrati. Magistrati che immediatamente dopo la deposizione, si sono recati a casa della modella dove hanno trovato, non il telefonino, ma la scheda telefonica che ai tempi era inserita e l’hanno acquisita. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>