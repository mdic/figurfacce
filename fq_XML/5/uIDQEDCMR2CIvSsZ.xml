<doc sitename="Il Fatto Quotidiano" title="Primarie centrodestra, Bossi: &quot;Tosi fa ridere, meglio Marina Berlusconi&quot; - Il Fatto Quotidiano" author="RQuotidiano" date="2013-08-16" url="http://www.ilfattoquotidiano.it/2013/08/16/bossi-tosi-alle-primarie-di-centrodestra-fa-ridere-meglio-marina-berlusconi/685419/" hostname="ilfattoquotidiano.it" description="“Mi fa ridere, chi lo vuole Tosi? Sei nella Lega o non sei nella Lega, ma vaff…”. Così, dalla festa della Lega a Pontida (Bergamo), Umberto Bossi si è espresso a proposito dell’autocandidatura, proposta il 14 agosto scorso dalle pagine del Fatto Quotidiano, del sindaco leghista di Verona Flavio Tosi a eventuali primarie del centrodestra. …" categories="Politica" tags="Flavio Tosi;Lega;Marina Berlusconi;Pontida;Primarie;Silvio Berlusconi;Umberto Bossi" fingerprint="e1cd5ca9e82c68cc">
  <main>
    <head rend="h1">Primarie centrodestra, Bossi: “Tosi fa ridere, meglio Marina Berlusconi”</head>
    <graphic src="https://st.ilfattoquotidiano.it/wp-content/uploads/2013/06/bossi-interna-nuova.jpg"/>
    <p>“Mi fa ridere, <hi rend="#b">chi lo vuole Tosi</hi>? Sei nella Lega o non sei nella Lega, ma vaff…”. Così, dalla festa della Lega a <hi rend="#b">Pontida</hi> (Bergamo), <ref target="http://www.ilfattoquotidiano.it/2013/08/16/primarie-centrodestra-tosi-berlusconi-e-finito-tocca-a-me-marina-mi-sfidi/685474/"> Umberto Bossi si è espresso a proposito dell’autocandidatura, proposta il 14 agosto scorso dalle pagine del Fatto Quotidiano, del sindaco leghista di Verona Flavio Tosi a eventuali primarie del centrodestra</ref>. Facendo così, secondo Bossi, Tosi rischia di “andare fuori dalle scatole dalla Lega: non penso riuscirebbe a combinare qualcosa; quello che ha combinato è perché era sul carro della Lega”. Ai giornalisti che gli chiedevano se allora preferirebbe </p>
    <p><hi rend="#b">Tosi o Marina Berlusconi</hi>, ha risposto: “</p>
    <p><hi rend="#b">Marina</hi>“.</p>
    <p>A questo proposito, lo storico alleato del Cavaliere (che ha zittito i cori contro il<hi rend="#b"> ministro Kyenge</hi> dicendo “non mi piace sentire gli insulti”) ha detto la sua a proposito della <hi rend="#b">decadenza dell’ex premier</hi> da senatore: “Se costringono a dimettersi Berlusconi, <hi rend="#b">è impensabile che i suoi stiano lì</hi> a votare” in parlamento per il governo. A chi gli chiede se il Cavaliere a suo giudizio potrebbe accettare la concessione della <hi rend="#b">grazia</hi> in cambio dell’uscita di scena politica, risponde che “non accetterebbe, sarebbe <hi rend="#b">un ricatto</hi> poco democratico”. </p>
    <p>Il presidente del Carroccio, dopo aver nettamente ribadito le sue riserve sulle ambizioni di Tosi, è poi andato cauto sui prossimi<hi rend="#b"> sviluppi interni</hi> al movimento. Come aveva già detto nei giorni scorsi, Bossi ha ricordato di aver saputo che Maroni vuole convocare il congresso della Lega entro l’anno, ma “non vuole andare a un congresso dove ci sono<hi rend="#b"> bossiani e maroniani</hi>, e su questo ha ragione, perché danneggerebbe la Lega”. Comunque vada, ha concluso Bossi, “<hi rend="#b">non penso che la Lega morirà</hi>, ce la faremo: io non rompo, voglio radunare anche i partitini nati da chi è uscito dalla Lega”. Il Senatur ha risposto “no comment” sull’ipotesi che una figura di mediazione possa essere quella del capogruppo alla Camera, <hi rend="#b">Giancarlo Giorgetti</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>