<doc sitename="Il Fatto Quotidiano" title="Processo Ruby, ultimo testimone in aula. Settimana in tribunale per Berlusconi - Il Fatto Quotidiano" author="RQuotidiano" date="2013-03-04" url="http://www.ilfattoquotidiano.it/2013/03/04/processo-ruby-ultimo-testimone-in-aula-settimana-in-tribunale-per-b/519255/" hostname="ilfattoquotidiano.it" description="Si apre una settimana densa di appuntamenti giudiziari per Silvio Berlusconi. Oggi riprende il processo sul caso Ruby e l’audizione dell’ultimo testimone, a cui si aggiunge quello con al centro l’ormai nota intercettazione Fassino-Consorte che, salvo imprevisti, va a sentenza, oltre a un’udienza in appello sulla vicenda Mediaset nella quale parleranno i suoi difensori e forse la requisitoria …" categories="Giustizia" tags="Arcore;Mediaset;Niccolò Ghedini;Nicole Minetti;Piero Fassino;Piero Longo;Processo Ruby;Ruby;Scalata Bnl-Unipol;Silvio Berlusconi;Unipol" fingerprint="e1b5a22ff332a60b">
  <main>
    <head rend="h1">Processo Ruby, ultimo testimone in aula. Settimana in tribunale per Berlusconi</head>
    <graphic src="https://st.ilfattoquotidiano.it/wp-content/uploads/2013/03/b-trib-intrena-nuova.jpg" alt="Silvio Berlusconi in tribunale"/>
    <p>Si apre una settimana densa di appuntamenti giudiziari per <hi rend="#b">Silvio Berlusconi</hi>. Oggi riprende il processo sul caso <hi rend="#b">Ruby</hi> e l’audizione dell’ultimo testimone, a cui si aggiunge quello con al centro l’ormai nota intercettazione <hi rend="#b">Fassino-Consorte</hi> che, salvo imprevisti, va a sentenza, oltre a un’udienza in appello sulla vicenda <hi rend="#b">Mediaset</hi> nella quale parleranno i suoi difensori e forse la requisitoria della Procura al dibattimento con al centro la ragazza marocchina e i presunti festini a luci rosse ad <hi rend="#b">Arcore</hi>.</p>
    <p>Per questi ultimi due procedimenti il verdetto dovrebbe essere pronunciato entro la fine di marzo. Lunedì 4 marzo, infatti, dopo la pausa elettorale voluta dal Cavaliere e dai suoi legali, si torna in aula per la deposizione del pm minorile <hi rend="#b">Annamaria Fiorillo</hi>, di turno la notte tra il 27 e il 28 maggio di due anni fa. Quella sera Ruby, ancora minorenne, venne trattenuta in <hi rend="#b">Questura</hi> per via di un furto e in seguito a una telefonata dell’allora Presidente del Consiglio che la indicava come nipote di <hi rend="#b">Mubarak</hi> venne ‘liberata’ e affidata all’ex consigliere regionale <hi rend="#b">Nicole Minetti</hi>. E questo avvenne nonostante il parere contrario del pm Fiorillo. Sempre domani, sentito il teste, e se ovviamente c’è tempo, gli avvocati <hi rend="#b">Niccolò Ghedini</hi> e <hi rend="#b">Piero Longo</hi>, dovrebbero chiedere prove aggiuntive sulle quali il Tribunale si esprimerà l’8 marzo. E se dovesse respingere le istanze degli avvocati dell’ex premier, a meno che la difesa non avanzi qualche nuova questione, la parola passerà alla Procura.</p>
    <p>Altrimenti la requisitoria slitterà così come la sentenza che, stando al calendario concordato tra le parti e già modificato piu volte su richiesta di Ghedini e Longo, è prevista per il 18 marzo. Giovedì invece, salvo imprevisti, è atteso il verdetto per la vicenda che riguarda l’intercettazione, avvenuta in piena scalata a <hi rend="#b">Bnl</hi> da parte di <hi rend="#b">Unipol</hi>, tra Fassino e Consorte e che venne pubblicata da <hi rend="#i">Il Giornale</hi> della famiglia Berlusconi quando era ancora coperta da segreto istruttorio. Qui per l’ex premier era stato chiesto un anno di carcere, mentre per il fratello Paolo tre anni e tre mesi di reclusione, dovendo lui rispondere non solo di concorso in rivelazione del segreto d’ufficio, ma anche di ricettazione. Infine, sabato 9 marzo proseguirà davanti alla <hi rend="#b">Corte d’Appello</hi> il processo <hi rend="#b">Mediaset</hi>, nel quale il Cavaliere, uno degli otto imputati, si è visto chiedere la conferma della condanna inflitta in primo grado: quattro anni di carcere per frode fiscale. Quel giorno è prevista l’arringa dei suoi difensori che si concluderà con la richiesta di assoluzione. La sentenza dovrebbe essere pronunciata il 23 marzo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>