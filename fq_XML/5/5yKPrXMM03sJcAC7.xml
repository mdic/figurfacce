<doc sitename="Il Fatto Quotidiano" title="Il Ppe annulla il vertice a Napoli dopo le parole di Berlusconi su Zelensky. L'ex premier: &quot;Critica ingiusta, si apra tavolo per la pace&quot; - Il Fatto Quotidiano" author="F Q" date="2023-02-17" url="https://www.ilfattoquotidiano.it/2023/02/17/il-partito-popolare-europeo-annulla-le-giornate-di-studio-di-napoli-dopo-le-parole-di-berlusconi-contro-zelensky/7068801/" hostname="ilfattoquotidiano.it" description="Il PPe scarica Berlusconi dopo le parole su Zelensky [LEGGI]" categories="Politica" tags="Ppe;Silvio Berlusconi;Volodymyr Zelensky" fingerprint="18a7dc741307a321">
  <main>
    <head rend="h1">Il Ppe annulla il vertice a Napoli dopo le parole di Berlusconi su Zelensky. L’ex premier: “Critica ingiusta, si apra tavolo per la pace”</head>
    <graphic src="https://st.ilfattoquotidiano.it/wp-content/uploads/2023/02/14/berlusconi-tajani-weber-1200-690x362.jpg"/>
    <p>“A seguito delle osservazioni di <hi rend="#b">Silvio</hi><hi rend="#b">Berlusconi</hi> sull’Ucraina abbiamo deciso di annullare le nostre giornate di studio a Napoli. Il supporto per l’Ucraina non è facoltativo”. Non ammette repliche la comunicazione via <hi rend="#b">Twitter</hi> del capogruppo dei Popolari Europei <hi rend="#b">Manfred</hi><hi rend="#b">Weber</hi>, che ha deciso di annullare l’evento partenopeo in programma a giugno. Il motivo è, neanche a dirlo, evitare di creare nuove polemiche e trovarsi con problemi ancora maggiori, visto che dopo gli attacchi dell’ex premier al presidente ucraino molte delegazioni del Ppe, soprattutto del Nord ed <hi rend="#b">Est Europa</hi>, avevano minacciato di boicottare le giornate di studio se dovesse essere presente Berlusconi. Che in serata è intervenuto sui social per difendersi. “Con il mondo sull’orlo di una guerra nucleare tra Russia e i Paesi della <hi rend="#b">Nato</hi> – ha detto l’ex premier – io vengo criticato perché sto chiedendo che insieme ai sostegni per l’Ucraina, da sempre condivisi e votati da <hi rend="#b">Forza</hi><hi rend="#b">Italia</hi>, si apra immediatamente un tavolo per arrivare alla pace. Questo è un dovere per un <hi rend="#b">partito</hi> come il Ppe. Ritengo – ha concluso – che il tema non sia più rinviabile e chiedo che venga messo subito all’ordine del giorno nelle riunioni del <hi rend="#b">Ppe</hi>“.</p>
    <p>Weber, in precedenza, aveva però cercato di smorzare il conflitto con il partito azzurro: “<hi rend="#b">Antonio Tajani</hi> e Forza Italia hanno il nostro sostegno e proseguiamo la collaborazione con il governo italiano sui temi dell’Ue”. Carezza finale che non è bastata a frenare la reazione di Tajani: “Berlusconi è <hi rend="#b">Forza Italia</hi>. Forza Italia è Berlusconi. Non condivido la decisione di rinviare la riunione di Napoli. Anche perché Berlusconi e Fi hanno sempre <hi rend="#b">votato come il Ppe</hi> sull’Ucraina, come dimostrano gli atti del Ppe”, ha scritto sui social il ministro degli Esteri e vicepremier del governo Meloni.</p>
    <p>Negli scorsi giorni il ministro degli <hi rend="#b">Esteri</hi> e la presidente del Consiglio <hi rend="#b">Giorgia Meloni</hi> hanno chiarito più volte nei giorni scorsi il loro supporto a Kiev, dopo – e nonostante – le controverse dichiarazioni dell’ex cavaliere. Posizione che sarà ribadita sabato alla Conferenza di Monaco sulla <hi rend="#b">sicurezza</hi>, da decenni un appuntamento cruciale di politica internazionale, che quest’anno ha decisamente le sembianze di un vertice degli amici di Kiev, visto che i russi non sono stati invitati.Ci saranno fra gli altri il presidente francese <hi rend="#b">Emmanuel</hi><hi rend="#b">Macron</hi>, il primo ministro britannico <hi rend="#b">Rishi Sunak</hi>, il cancelliere tedesco <hi rend="#b">Olaf</hi><hi rend="#b">Scholz</hi>, la vicepresidente degli Stati Uniti <hi rend="#b">Kamala Harris</hi>, il capo della diplomazia del Partito comunista cinese <hi rend="#b">Wang Yi</hi>. E non si esclude che partecipi – almeno con un videomessaggio – anche <hi rend="#b">Volodymyr Zelensky</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>