<doc sitename="Il Fatto Quotidiano" title="Tremonti smentisce Berlusconi sull'Imu: &quot;Problemi di bilancio pubblico&quot; - Il Fatto Quotidiano" author="RQuotidiano" date="2013-02-04" url="http://www.ilfattoquotidiano.it/2013/02/04/tremonti-smentisce-berlusconi-sulla-restituzione-deilimu-problemi-di-bilancio-pubblico/488771/" hostname="ilfattoquotidiano.it" description="Dopo la proposta di Silvio Berlusconi sull’Imu non si sono fatte attendere le reazioni. Secondo il presidente del Pdl i fondi per finanziare la restituzione dell’Imu saranno recuperati dalla tassazione dei capitali in Svizzera e da “un piccolo aggravio su giochi, lotto, tabacco”. Giulio Tremonti ha parlato di un’iniziativa difficilmente realizzabile e che creerebbe “oggettivamente problemi di …" categories="Elezioni 2013" tags="Enrico Letta;Giulio Tremonti;Imu;Massimo D’Alema;Rimborso Imu;Silvio Berlusconi" fingerprint="673e1eeee46660af">
  <main>
    <head rend="h1">Tremonti smentisce Berlusconi sull’Imu: “Problemi di bilancio pubblico”</head>
    <graphic src="https://st.ilfattoquotidiano.it/wp-content/uploads/2012/11/tremonti-interna-nuova.jpg" alt="Giulio Tremonti"/>
    <p>Dopo <ref target="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/">la proposta di Silvio Berlusconi sull’Imu</ref> non si sono fatte attendere le reazioni. Secondo il presidente del Pdl i fondi per finanziare la restituzione dell’Imu saranno recuperati dalla tassazione dei capitali in Svizzera e da “un piccolo aggravio su giochi, lotto, tabacco”.</p>
    <p><hi rend="#b">Giulio Tremonti</hi>ha parlato di un’iniziativa difficilmente realizzabile e che creerebbe “oggettivamente</p>
    <p><hi rend="#b">problemi di bilancio pubblico</hi>“. Per</p>
    <p><hi rend="#b">Massimo D’Alema</hi>si tratta di una “sola”, “non commentabile”. Mentre per</p>
    <p><hi rend="#b">Enrico Letta</hi>rimborsare l’Imu attraverso la tassazione dei capitali in Svizzera “non è credibile” e quelle di Berlusconi sono “promesse irrealizzabili”. Renato Brunetta, invece, sostiene che la Svizzera è pronta all’accordo.</p>
    <p><hi rend="#b">Giulio Tremonti – </hi> Si dice perplesso sulla proposta del Cavaliere: “Restituire l’<hi rend="#b">Imu</hi>? Mi sembra ci siano oggettivamente problemi di bilancio pubblico”. L’ex ministro dell’Economia e candidato per la lista 3 L, ospite su <hi rend="#i">Radio 24</hi>. ha sichiarato: “La direzione è quella giusta. Che l’Imu sia un’imposta sbagliata l’ho sempre detto, la Lega e io non l’abbiamo votata, tutti gli altri sì. Ma chiunque vinca dovrà fare una manovra di 14 miliardi. Togliere l’Imu e restituire ciò che gli italiani hanno pagato fanno altri <hi rend="#b">8 miliardi</hi>, il totale è uno scenario un pochino complicato”. Tremonti, <ref target="http://www.ilfattoquotidiano.it/2013/02/03/imu-e-capitali-svizzeri-promessa-di-berlusconi-smentita-da-tremonti/488347/">dopo aver già smentito Berlusconi sulla questione,</ref> ha criticato la proposta di reperire fondi <hi rend="#b">tassando i capitali in Svizzera</hi>: “Ecco questa cosa è molto strana – ha detto – i capitali sono già in Cina, a Hong Kong, quel trattato è già stato bocciato dal Parlamento tedesco. Che le banche svizzere vengano a pagare l’Imu in Italia mi sembra molto strano”.</p>
    <p><hi rend="#b">Renato Brunetta –</hi> La Svizzera è <hi rend="#b">pronta all’accordo fiscale</hi>. Lo afferma <hi rend="#b">Renato Brunetta</hi>, coordinatore dei dipartimenti del Pdl, secondo cui il portavoce della Segreteria di Stato per le questioni finanziarie internazionali svizzere (Ministero delle Finanze), <hi rend="#b">Mario Tuor</hi>, ha fatto sapere che “la Svizzera è pronta a siglare il più presto possibile, non appena sarà formato un nuovo governo, un accordo fiscale con l’Italia sulla <hi rend="#b">regolarizzazione dei depositi</hi> detenuti da cittadini italiani nelle banche elvetiche, ma restano ancora dei nodi da sciogliere (per noi l’<hi rend="#b">anonimato</hi> non è in discussione). E va messa in conto anche la possibilità di un<hi rend="#b"> referendum popolare</hi>, nel caso in cui vengano raccolte le necessarie 50.000 firme di cittadini svizzeri. Il modello di patto fiscale resta comunque quello siglato con Germania e Gran Bretagna”.</p>
    <p><hi rend="#b">Massimo D’Alema –</hi> La proposta lanciata ieri da Silvio Berlusconi per la restituzione dell’Imu “è quello che tecnicamente si definirebbe <hi rend="#b">una sola</hi>” ha dichiarato. “E’ difficile – ha detto D’Alema – commentare il livello di <hi rend="#b">bassezza</hi> di Berlusconi, che avverte il rischio che si concluda il ciclo del suo potere. La sua proposta sull’Imu <hi rend="#b">non è commentabile</hi>, si tratta di una trovata, nel senso che intende restituire i soldi con una copertura che non esiste. L’accordo con la Svizzera – ha aggiunto – non c’è, gli svizzeri dicono che ci vogliono 4-5 anni per negoziarlo”.</p>
    <p><hi rend="#b">Enrico Letta –</hi> La proposta di rimborsare l’Imu finanziando l’operazione con la tassazione dei capitali italiani in Svizzera “<hi rend="#b">non è credibile</hi>: perché la fa Berlusconi, perché è basata su premesse che non tengono conto della verità, perché non si poggia sulla possibilità di realizzarla dal punto di vista della solidità politica”. Per il vicesegretario del <hi rend="#b">Pd</hi> Enrico Letta, intervistato dalla <hi rend="#i">Stampa</hi>, “Berlusconi è l’uomo che ha fatto quasi fallire l’Italia e che ora si ripropone, rovesciando la verità e facendo <hi rend="#b">promesse irrealizzabili</hi>, contando sul fatto che gli italiani ogni tanto hanno la memoria corta”. Per Letta “togliere completamente l’Imu, in questa fase, è sbagliato. Riteniamo che chi ha una casa in via Montenapoleone debba pagare l’Imu e chi abita a Quarto Oggiaro no”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>