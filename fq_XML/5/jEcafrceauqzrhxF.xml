<doc sitename="Il Fatto Quotidiano" title="Grillo: &quot;Riconsegnare il Paese a Berlusconi crimine contro la galassia&quot; - Il Fatto Quotidiano" author="RQuotidiano" date="2013-02-25" url="http://www.ilfattoquotidiano.it/2013/02/25/grillo-riconsegnare-paese-a-berlusconi-crimine-contro-galassia/512833/" hostname="ilfattoquotidiano.it" description="“Bisognerà fare due calcoli perché ci sono una ventina di milioni di italiani che non hanno voluto osare perché forse, sotto sotto, gli sta bene così: riconsegnare a Berlusconi il Paese per sei mesi o un anno credo che sia un crimine contro la galassia”. Questa la prima reazione di Beppe Grillo ai dati elettorali. …" categories="Elezioni 2013" tags="Beppe Grillo;Elezioni Politiche 2013;PD;PDL;Silvio Berlusconi" fingerprint="29bb0e78f3fa67a7">
  <main>
    <head rend="h1">Grillo: “Riconsegnare il Paese a Berlusconi crimine contro la galassia”</head>
    <graphic src="https://st.ilfattoquotidiano.it/wp-content/uploads/2013/02/grillo_interna_nuova1.jpg" alt="Beppe Grillo"/>
    <p>“Bisognerà fare due calcoli perché ci sono una ventina di milioni di italiani che non hanno voluto osare perché forse, sotto sotto, gli sta bene così: riconsegnare a <hi rend="#b">Berlusconi</hi> il Paese per sei mesi o un anno credo che sia un crimine contro la galassia”. Questa la prima reazione di <hi rend="#b">Beppe Grillo</hi> ai dati elettorali. “Aspettateci in Parlamento – ha aggiunto nel suo breve intervento in streaming sul proprio blog – sarà un grandissimo piacere. Dicono ‘dove vi siederete?’. Spero dietro ognuno di voi, per controllarvi”. “Acqua pubblica, scuola pubblica, sanità. Se non ci seguono la <hi rend="#b">battaglia</hi> sarà molto dura per loro”.</p>
    <p>Il leader del <hi rend="#b">Movimento 5 Stelle</hi> non lascia trasparire alcuna volontà di accordo con <hi rend="#b">Pdl</hi> e <hi rend="#b">Pd</hi>: “Faranno un governo Pdl-Pd? Ma sì, per forza. Noi siamo il vero ostacolo – aggiunge – Contro di noi non ce la possono più fare. Potranno andare avanti ancora per 6-7 mesi”. “Intanto entriamo in Parlamento e ci perfezioniamo. E non pensino di fare <hi rend="#b">inciucetti</hi>, <hi rend="#b">inciucini</hi>“. </p>
    <p>Grillo non risparmia nessuno: “Sono dei <hi rend="#b">falliti</hi>: Bersani,Berlusconi, sono uomini falliti. Hanno portato questo Paese alla catastrofe”. “Il problema dell’Italia – sottolinea Grillo – sono queste persone, finché non si toccherà ai loro stipendi o alle loro pensioni. Non si può immobilizzare un paese così”. Poi torna a elogiare il risultato del Movimento: “Abbiamo raggiunto un risultato <hi rend="#b">eccezionale</hi>. Siamo il primo partito in assoluto e questo in solo tre anni e qualche mese”. E ribadisce che ora manterrà le promesse: “Faremo tutto quel che abbiamo detto”, compreso il “<hi rend="#b">reddito di cittadinanza</hi>. Saremo 110 dentro e qualche milione fuori”. “Sono qui – ironizza il leader dei 5 Stelle dalla sua casa di Genova – mi hanno messo a letto, non vogliono che abbia dei sussulti, mi hanno messo un plaid”.</p>
    <p>“Abbiamo riacceso occhi che erano spenti”, ha aggiunto con orgoglio. Quella del Movimento, secondo il suo leader, è stata un’avventura “straordinaria, fatta di <hi rend="#b">amore</hi>“. “Voglio ringraziare i ragazzi che hanno reso questo possibile – ha concluso -. Ecco la diversità tra il movimento e ‘the others’. Per noi è tutto frutto del <hi rend="#b">volontariato</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>