<doc sitename="Il Fatto Quotidiano" title="Imu, Berlusconi promette i soldi indietro. Ma i conti lo smentiscono - Il Fatto Quotidiano" author="Marco Palombi" date="2013-02-03" url="http://www.ilfattoquotidiano.it/2013/02/03/imu-promessa-di-berlusconi-non-regge-alla-prova-dei-numeri/488294/" hostname="ilfattoquotidiano.it" description="Ormai in campagna elettorale promettere di tagliare le tasse non basta più, per questo Silvio Berlusconi giura addirittura di restituire quelle già pagate: in un mese il Cavaliere promette di poter rimettere nelle tasche degli italiani (in contanti) i quattro miliardi di Imu sulla prima casa pagati nel 2012 compensando quella spesa con il concordato …" categories="Elezioni 2013" tags="Capitali Svizzeri;Imu;Rimborso Imu;Silvio Berlusconi" fingerprint="adacbf7bfa2f7135">
  <main>
    <head rend="h1">Imu, Berlusconi promette i soldi indietro. Ma i conti lo smentiscono</head>
    <graphic src="https://st.ilfattoquotidiano.it/wp-content/uploads/2013/02/ubs-banca-svizzera_interna.jpg" alt="Ubs Banca Svizzera"/>
    <p>Ormai in campagna elettorale promettere di <hi rend="#b">tagliare le tasse</hi> non basta più, per questo <hi rend="#b">Silvio Berlusconi</hi> giura addirittura di restituire quelle già pagate: in un mese il Cavaliere promette di poter rimettere nelle tasche degli italiani (in contanti) <ref target="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/">i quattro miliardi di Imu sulla prima casa pagati nel 2012 compensando quella spesa con il concordato fiscale con la Svizzera</ref> sui capitali esportati in nero e a un provvidenziale anticipo della <hi rend="#b">Cassa depositi e prestiti.</hi> Per i più pazienti, poi, entro la legislatura sparirà anche l’<hi rend="#b">Irap</hi>, diminuiranno le accise e chissà quante altre imposte grazie ad un taglio della spesa pubblica da <hi rend="#b">80 miliardi</hi> (sedici l’anno per cinque anni).</p>
    <p>Prima di entrare nel merito del racconto del Cavaliere, è appena il caso di ricordare un paio di cose: durante l’ultima esperienza a palazzo Chigi, per dire, la <hi rend="#b">spesa pubblica</hi> invece di diminuire (come anche allora il nostro aveva promesso in campagna elettorale) <hi rend="#b">aumentò di circa due punti</hi> rispetto al Pil e lo stesso accadde al livello della <hi rend="#b">tassazione</hi>. Solo che di quest’ultimo regalo del predellino, i cittadini cominciano ad accorgersi solo oggi visto che gran parte delle tasse e delle imposte escogitate dall’ex premier e da <hi rend="#b">Tremonti</hi> – dal taglio delle deduzioni fiscali da 20 miliardi all’aumento dell’Iva, dall’imposta di bollo ad un aumento degli studi di settore – sarebbe scattata nel 2012 e 2013. Il risultato – ci raccontano i documenti ufficiali di quel governo – sarebbe stato un aumento di due punti, dal 42,5 al 44,5%, della pressione fiscale rispetto al Pil che oggi allegramente il Pdl carica interamente sulle spalle di <hi rend="#b">Mario Monti</hi> (che, peraltro, ci ha messo del suo).</p>
    <p>Veniamo alla proposta choc: restituire l’Imu sulla prima casa. La prima domanda è: si può fare? La risposta: quasi tutto si può fare, ma di certo non entro un mese dal primo Consiglio dei ministri. Ci vuole tempo per organizzare la cosa visto che la Cassa depositi e prestiti dovrebbe tirare fuori ben <hi rend="#b">4 miliardi</hi> – non milioni – e anche il rimborso fisico sul conto corrente o in contanti potrebbe essere meno semplice di quanto sostiene Silvio Berlusconi. Quanto alla copertura vera di questa spesa e della cancellazione definitiva dell’Imu sulla prima casa – che sarebbe poi il famoso <hi rend="#b">concordato fiscale con la Svizzera</hi> – forse l’ex premier esagera un po’ nei numeri: <hi rend="#b">25-30 miliardi una tantum</hi> per condonare il pregresso e <hi rend="#b">cinque miliardi l’anno</hi> strutturali dalla tassazione sui guadagni.</p>
    <p>Ammesso che in questi anni i cittadini italiani non abbiano mosso i loro soldi dalla Confederazione Elvetica (cosa che invece, dicono gli esperti, è avvenuta), il nostro “tesoro nero” potrebbe arrivare a <hi rend="#b">120 miliardi di euro</hi>. Il governo tedesco – <ref target="http://www.ilfattoquotidiano.it/2012/11/23/germania-camera-boccia-laccordo-fiscale-anti-evasione-con-svizzera/423869/">che aveva firmato un concordato con Berna poi bocciato dal Parlamento</ref> – non dava per scontata l’automatica emersione di questi capitali e quindi stimava prudenzialmente di poter incassare <hi rend="#b">quattro miliardi ogni 100</hi> dalla sanatoria sui capitali clandestini: così fosse, noi potremmo contare su circa cinque o sei miliardi una tantum mentre la stima di Berlusconi si basa sull’emersione completa.</p>
    <p>È sui proventi da tassazione, però, che<hi rend="#b"> le previsioni del leader del Pdl sono false</hi> a tutti gli effetti: <ref target="http://www.ilfattoquotidiano.it/2013/02/03/evasione-in-svizzera-laccordo-fiscale-tra-litalia-e-berna-e-ancora-lontano/488347/">le aliquote si applicherebbero ovviamente alle rendite finanziarie e non all’intero capitale</ref> e difficilmente – anche ammesso che vengano “dichiarati” tutti i famosi 120 miliardi in nero – il gettito supererebbe i 500 milioni l’anno (più verosimilmente poche decine di milioni). Da ultimo, si potrebbe chiedere all’ex premier il motivo di questo suo cambio di rotta visto che <ref target="http://www.ilfattoquotidiano.it/2011/12/07/evasione-fiscale/175963/">il governo Berlusconi-Tremonti, come testimoniano gli atti parlamentari, fu pervicacemente contrario alla stipula di un concordato con la Svizzera</ref>.</p>
    <p>Infine c’è il tema degli 80 miliardi di spesa pubblica da tagliare in cinque anni. Ovviamente il Cavaliere non dice come: parla di ridurre i <hi rend="#b">costi della politica</hi> – che però sono spiccioli su cifre di questa entità – ed evita accuratamente di dire altro. Il problema è capire se una simile diminuzione, <hi rend="#b">cinque punti di Pil</hi>, sia davvero desiderabile visto che l’incidenza della spesa pubblica (che ha un fondamentale compito di <hi rend="#b">redistribuzione del reddito</hi>) in Italia è già oggi, al netto degli interessi sul debito, al di sotto della media europea.</p>
    <p>Per di più, per oltre metà le uscite dello Stato risultano difficilmente comprimibili (<hi rend="#b">pensioni</hi> e <hi rend="#b">gestioni del debito</hi>): in sostanza, tagliare 80 miliardi vuol dire tagliare ancora servizi, ospedali, sostegno alla disabilità o al disagio sociale più di quanto non si sia già fatto. Non dovrebbe essere una cosa di cui vantarsi in campagna elettorale, ma ormai all’ombra dei <hi rend="#b">Fiorito</hi> sul denaro pubblico si può dire qualunque cosa. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>