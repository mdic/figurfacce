<doc sitename="Il Fatto Quotidiano" title="Il Pd riempie la piazza contro il governoBersani: &quot;Serve un governo di ricostruzione&quot; - Il Fatto Quotidiano" author="RQuotidiano" date="2011-11-05" url="http://www.ilfattoquotidiano.it/2011/11/05/governo-in-migliaia-alla-manifestazione-pdrenzi-fischiato-vai-ad-arcore/168701/" hostname="ilfattoquotidiano.it" description="Centinaia di migliaia di persone in piazza San Giovani. Per dire “basta” al governo. La piazza San Giovanni riempita dal Partito Democratico critica il sindaco di Firenze Matteo Renzi e difende il suo segretario. Quando Bersani sale sul palco, per il comizio conclusivo, parte l’ovazione. Renzi se ne va. Il segretario, davanti a una folla …" categories="Politica" tags="Fascisti;Gianni Alemanno;Governo;Massimo D’Alema;Matteo Renzi;PD;Pier Luigi Bersani;Silvio Berlusconi;Udc" fingerprint="adbd3275510a00ad">
  <main>
    <head rend="h1">Il Pd riempie la piazza contro il governo<lb/>Bersani: “Serve un governo di ricostruzione”</head>
    <p>
      <ref target="http://www.ilfattoquotidiano.it/wp-content/uploads/2011/03/bersani.jpg">
        <graphic fetchpriority="high" decoding="async" class="size-full wp-image-98086" title="bersani interna" src="http://www.ilfattoquotidiano.it/wp-content/uploads/2011/03/bersani.jpg" alt="" width="520" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/03/bersani.jpg" title="bersani interna"/>
    <p>Centinaia di migliaia di persone in piazza San Giovani. Per dire “basta” al governo. La piazza San Giovanni riempita dal Partito Democratico <ref target="http://www.ilfattoquotidiano.it/2011/11/06/vattene-ad-arcore-direte-che-sono-pure-massone/168765/">critica il sindaco di Firenze Matteo Renzi</ref> e difende il suo segretario. Quando Bersani sale sul palco, per il comizio conclusivo, parte l’ovazione. Renzi se ne va. Il segretario, davanti a una folla formata da famiglie con bambini, giovani, studenti, lavoratori e pensionati, lancia la sottoscrizione per la tragedia di Genova, poi si dedica all’Italia “che dobbiamo rinnovare noi”, a <hi rend="#b">Silvio Berlusconi</hi> “che all’estero finisce solo nelle vignette satiriche”. E ripete: “Abbiamo detto tutti i giorni che quel signore doveva andarsene”. Quindi invoca “un patto di governo tra progressisti e moderati per una legislatura di ricostruzione”. E rivendica la forza del partito: “Basta con la denigrazione del Pd, ma la vedete questa piazza o no? Il Pd non è una ruota di scorta. Lo dico perché l’Italia adesso è davvero nei guai, la situazione è grave, molto grave. Il Paese soffre, ha paura, è pessimista: noi non cavalcheremo mai questa paura, sarebbe irresponsabile. Noi abbiamo convocato questa piazza per dire una parola importante e la parola è fiducia, fiducia: l’Italia ce la farà, gli italiani ce la faranno”. Noi, aggiunge, “abbiamo dimostrato di aver saputo gestire la finanza pubblica, quando c’era gente seria al governo”. E avverte: “Non si supera Berlusconi senza il Pd”.</p>
    <p>Alla manifestazione del Pd, come annunciato, ha partecipato anche <hi rend="#b">Antonio Di Pietro</hi>. “Sono qui per dire che c’è una classe politica in grado di interpretare i bisogni degli italiani”, ha detto, “dall’impegno preso a Vasto con <hi rend="#b">Vendola</hi> e Bersani, noi siamo disposti ad assumerci le nostre responsabilità”. Quanto al futuro scenario politico, “le elezioni sono la via maestra, un governo istituzionale è possibile ma solo con una maggioranza larga e se dura tre mesi, il tempo di cambiare la legge elettorale e di prendere le misure economiche necessarie”.</p>
    <p><hi rend="#b">Polemica con Alemanno.</hi> Bersani ricorda anche le violenze del 14 ottobre a Roma. “Siamo tanti in questa piazza ferita dalle violenze di poche settimane fa e che oggi riportiamo alla sua storia migliore”, ha detto. Dedicando poi un passaggio anche anche all’episodio di violenza contro alcuni militanti del Pd di pochi giorni fa a Roma: “I fascisti circolano ancora per Roma coccolati e impuniti, è una vergogna”, aggiunge. Immediata la reazione del sindaco, Gianni Alemanno. “A Roma non c’è nessun estremista e nessun violento, né di destra né di sinistra, che viene coccolato”.</p>
    <p><hi rend="#b">La contestazione a Renzi.</hi> “Dì qualcosa di sinistra”. “Sei un comunista di destra”, “Vai ad Arcore!”. Così i manifestanti del Partito Democratico hanno accolto il sindaco di Firenze, <hi rend="#b">Matteo Renzi</hi>, al suo arrivo a Piazza San Giovanni a Roma. Tra i fischi Renzi si ferma per un botta e risposta con un capannello di persone che dura diversi minuti. Poi, scortato dal servizio d’ordine, è stato accompagnato nell’area dietro al palco. “E’ naturale che ci siano opinioni diverse – ha commentato Renzi – questa è casa mia come anche di chi contesta e ciascuno ha il diritto e il dovere di dire ciò che pensa. L’idea che io non venga alla manifestazione del mio partito è assurda come anche lo è quella di non poter esprimere le mie idee” <ref target="http://www.ilfattoquotidiano.it/2011/11/06/vattene-ad-arcore-direte-che-sono-pure-massone/168765/">(clicca qui per guardare il video della contestazione e leggere l’articolo di Luca Telese)</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>