<doc sitename="Il Fatto Quotidiano" title="Cene galanti, lo staff di Ruby annuncia: &quot;Giovedì manifestazione al tribunale&quot; - Il Fatto Quotidiano" author="RQuotidiano" date="2013-04-02" url="http://www.ilfattoquotidiano.it/2013/04/02/cene-galanti-staff-di-ruby-annuncia-giovedi-manifestazione-al-tribunale-di-milano/549750/" hostname="ilfattoquotidiano.it" description="Karima El Mahroug, in arte Ruby, va all’attacco. E decide di farlo in maniera plateale. Una manifestazione di protesta contro i magistrati e gli avvocati, compresi quelli di Berlusconi, che non l’hanno voluta convocare come parte offesa nei processi a carico dell’ex premier e di Lele Mora, Emilio Fede e Nicole Minetti e anche contro …" categories="Giustizia" tags="Cene Eleganti;Emilio Fede;Lele Mora;Nicole Minetti;Processo Ruby;Ruby;Silvio Berlusconi" fingerprint="fa8c02a17b84a4b4">
  <main>
    <head rend="h1">Cene galanti, lo staff di Ruby annuncia: “Giovedì manifestazione al tribunale”</head>
    <graphic src="https://st.ilfattoquotidiano.it/wp-content/uploads/2012/12/ruby-interna-nuova.jpg"/>
    <p><hi rend="#b">Karima El Mahroug</hi>, in arte <hi rend="#b">Ruby</hi>, va all’attacco. E decide di farlo in maniera plateale. Una manifestazione di protesta contro i magistrati e gli avvocati, compresi quelli di <hi rend="#b">Berlusconi</hi>, che non l’hanno voluta convocare come parte offesa nei processi a carico dell’ex premier e di<hi rend="#b"> Lele Mora</hi>,<hi rend="#b"> Emilio Fede</hi> e <hi rend="#b">Nicole Minetti</hi> e anche contro quei giornalisti che l’hanno fatta passare per una prostituta. E’ questa l’intenzione di Ruby, la giovane marocchina al centro dei 2 processi milanesi sui presunti festini a luci rosse ad Arcore con protagonisti diverse ragazze e l’ex presidente del Consiglio <hi rend="#b">Silvio Berlusconi</hi>.</p>
    <p>Secondo fonti a lei vicine, la protesta dovrebbe avere luogo giovedì mattina davanti al <hi rend="#b">Palazzo di Giustizia</hi> di Milano. La ragazza, che ha reso nota la sua iniziativa ad alcuni cronisti, in particolare di <hi rend="#b">Sky</hi>, ha affermato di voler manifestare anche con cartelli e scritte di protesta. Nei due dibattimenti milanesi la bella ‘<hi rend="#b">rubacuori</hi>‘ inserita nelle liste di vari difensori e dei pm, è stata poi cancellata in quanto si è preferito rinunciare al suo esame in aula. L’unica possibilità al momento è quella di essere convocata dai giudici della quinta sezione penale dove è in corso il procedimento che vede imputati l’ex talent scout, l’ex <hi rend="#b">direttore del Tg4</hi> e l’ex consigliere regionale lombardo nonchè ex igienista dentale del <hi rend="#b">Cavaliere</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>