<doc sitename="Il Fatto Quotidiano" title="Elezioni 2013, dalla Vezzali alla Idem tanti sportivi in lista. Ma Moggi non c'è (più) - Il Fatto Quotidiano" author="Luca Pisapia" date="2013-02-09" url="http://www.ilfattoquotidiano.it/2013/02/09/elezioni-2013-dalla-vezzali-alla-idem-tanti-sportivi-in-lista-ma-moggi-non-ce-piu/479979/" hostname="ilfattoquotidiano.it" description="Tra impresentabili e sempre presenti, politici di professione e appartenenti alla società civile, nelle liste elettorali appena depositate non poteva mancare la categoria degli sportivi. Se già nella Prima Repubblica dirigenti delle varie discipline sportive e presidenti di società non disdegnavano di utilizzare la fama e il consenso ottenuti per fare politica, a livello locale …" categories="Elezioni 2013" tags="Bruno Tabacci;Franco Carraro;Josefa Idem;Luciano Moggi;Mario Monti;Pier Luigi Bersani;Silvio Berlusconi;Valentina Vezzali" fingerprint="3bcab54e338a582d">
  <main>
    <head rend="h1">Elezioni 2013, dalla Vezzali alla Idem tanti sportivi in lista. Ma Moggi non c’è (più)</head>
    <graphic src="https://st.ilfattoquotidiano.it/wp-content/uploads/2013/01/vezzali-candidata-interna-nuova.jpg"/>
    <p>Tra impresentabili e sempre presenti, politici di professione e appartenenti alla società civile, nelle<hi rend="#b"> liste elettorali</hi> appena depositate non poteva mancare la categoria degli sportivi. Se già nella Prima Repubblica dirigenti delle varie discipline sportive e presidenti di società non disdegnavano di utilizzare la fama e il consenso ottenuti per fare politica, a livello locale o nazionale, oggi cercare un posto al sole in Parlamento è pratica sempre più diffusa anche per gli <hi rend="#b">sportivi a fine carriera</hi>. Chi per portare il suo bagaglio di esperienza, chi per restare in favore di telecamera anche quando la partita è finita. Tra i più noti sicuramente gli atleti olimpici che il paese ha ammirato a Londra 2012. Tra loro la regina del fioretto <hi rend="#b">Valentina Vezzali</hi>: <ref target="http://www.ilfattoquotidiano.it/2012/07/23/londra-2012-speranze-azzurre-vezzali-litalia-batta-crisi-con-tenacia-e-fantasia/301824/">portabandiera dell’Italia alla cerimonia inaugurale, che a Londra ha vinto anche un bronzo individuale e un oro a squadre</ref>.</p>
    <p>La politica la Vezzali la ha assaggiata nel siparietto di dubbio gusto con <hi rend="#b">Berlusconi</hi> in onda durante una puntata di <hi rend="#i">Porta a Porta</hi> del settembre 2008. Offrendogli il suo fioretto, Valentina guardò negli occhi l’ex premier e con un gioco di parole disse: “<ref target="http://www.youtube.com/watch?v=-jjRRnA0t8U">Presidente, io da lei mi farei veramente toccare</ref>”. Abbandonato Berlusconi, oggi la Vezzali ha fatto una scelta sobria e moderata e si candida nelle sue Marche al seguito di <hi rend="#b">Monti</hi>. <ref target="http://www.ilfattoquotidiano.it/2012/06/25/insulti-su-facebook-alla-famiglia-aldrovandi-la-vezzali-si-dissocia/274360/">Anche se poco sobria e moderata è stata la sua scelta tutta politica di aderire al gruppo Facebook Prima Difesa, che ospitò insulti alla madre di Federico Aldrovandi</ref>. Da schermitrice bastarono le scuse a placare le polemiche, da deputata potrebbero non essere sufficienti.</p>
    <p>Al polo opposto di Valentina Vezzali si erge la figura di <hi rend="#b">Josefa Idem</hi>. <ref target="http://www.ilfattoquotidiano.it/2012/07/23/londra-2012-speranze-azzurre-lottava-volta-di-josefa-contro-crisi-onesta-e-solidarieta/301338/">Mai una dichiarazione sopra le righe o il dover giustificare amicizie discutibili, la canoista tedesca di passaporto italiano a Londra ha partecipato alla sua ottava Olimpiade</ref>. Già Assessore allo sport nel Comune di Ravenna dal 2001 al 2007 in quota<hi rend="#b"> Ulivo</hi>, oggi Josefa è capolista al Senato per il Pd in Emilia Romagna. Seria e preparata, con un <hi rend="#i">phisyque du role</hi> che trascende quello dell’atleta tutto spot pubblicitari, comparsate televisive e dichiarazioni di sconcertante banalità, molti sussurrano, o auspicano, che Josefa Idem possa addirittura diventare il prossimo <hi rend="#b">ministro dello Sport</hi>.</p>
    <p>Sempre il Pd candida, come consigliere al Municipio VIII di Roma, l’ex nuotatrice <hi rend="#b">Alessia Filippi</hi>. Per un posto alla Camera corrono invece due ex atleti paralimpici:<hi rend="#b"> Laura Coccia</hi> in lista con il Pd in Campania e <hi rend="#b">Pierangelo Vignati</hi> con Fli in Emilia Romagna. Entrambi hanno esperienze politiche alle spalle. Diverso il percorso di <hi rend="#b">Annalisa Minetti</hi>: dalla passerella di Miss Italia al palco di Sanremo, <ref target="http://www.ilfattoquotidiano.it/2012/09/05/paralimpiadi-bronzo-per-cantante-minetti-nei-1500-metri/342818/">dalle Paralimpiadi di Londra 2012</ref> alla candidatura alla Camera nel Lazio con la Lista Monti. Sempre alla Camera, collegio Nord Est, è confermata la candidatura della deputata uscente del Pdl <hi rend="#b">Manuela Di Centa</hi>: sciatrice di fondo che a Lillehammer 1994 portò a casa due ori, due argenti e un bronzo.</p>
    <p>Dalle Olimpiadi al calcio, cerca un nuovo seggio <hi rend="#b">Gianni Rivera</hi>, candidato alla Camera con il <hi rend="#b">Centro Democratico di Tabacci</hi>. Per l’ex golden boy milanista, Pallone d’oro 1969, il proseguo di una carriera cominciata negli anni ’80 con la DC e proseguita poi con incarichi importanti fino all’approdo al Pd. Prima volta, e con il botto, per <hi rend="#b">Renzo Ulivieri</hi>: storico allenatore e attuale presidente dell’Assoallenatori, ha sbaragliato le primarie di Sel in Toscana arrivando al secondo posto e ottenendo così la candidatura al Senato con la lista di <hi rend="#b">Vendola</hi>. Sempre dal calcio arriva la candidatura di <hi rend="#b">Claudio Lotito</hi>, presidente della Lazio e della Salernitana, terzo in lista al Senato con il Pdl in Campania.</p>
    <p>Assente dell’ultim’ora, invece, <hi rend="#b">Luciano Moggi</hi> – protagonista di Calciopoli, radiato dalla Federcalcio, condannato in primo grado per associazione per delinquere e in appello per violenza privata – ha dovuto declinare per “concentrarsi sui processi in corso”<ref target="http://www.ilfattoquotidiano.it/2013/01/11/elezioni-stefania-craxi-candida-luciano-moggi-capolista-in-piemonte/467369/"> il posto di capolista alla Camera in Piemonte, offertagli dai Riformisti Italiani di Stefania Craxi</ref>. C’è chi alla poltrona non riesce proprio a rinunciare. Nonostante sia stato anche lui un protagonista di Calciopoli (4 anni e 6 mesi in primo grado e poi prosciolto in Appello) e sia stato coinvolto in tutta una serie di inchieste giudiziarie sportive e non. E’ il ‘poltronissimo’ per eccellenza </p>
    <p><hi rend="#b">Franco Carraro</hi>. Ex presidente di Figc, Lega Calcio, Coni e di molto altro, ex Ministro del turismo e dello spettacolo ed ex sindaco di Roma, gli mancava solo il Parlamento.</p>
    <p>
      <ref target="http://www.ilfattoquotidiano.it/2013/01/23/franco-carraro-limproponibile-candidato-pdl-in-emilia-romagna/477839/">E così, alla tenera età di 73 anni, è candidato con il Pdl in Emilia Romagna.</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>