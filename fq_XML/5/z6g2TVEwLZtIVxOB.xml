<doc sitename="Il Fatto Quotidiano" title="Genova, Berlusconi: &quot;Si è costruito dove non si doveva&quot;. Ma dimentica i suoi due condoni - Il Fatto Quotidiano" author="Elena Rosselli" date="2011-11-05" url="http://www.ilfattoquotidiano.it/2011/11/05/genova-berlusconi-si-e-costruito-dove-non-si-doveva-ma-dimentica-i-suoi-due-condoni/168687/" hostname="ilfattoquotidiano.it" description="“E’ evidente che si è costruito là dove non si doveva costruire”. A mettere nero su bianco queste parole, dopo l’alluvione che ha colpito Genova e ha visto la morte di quattro donne e due bambine, non è un ambientalista della prima ora, ma il presidente del Consiglio Silvio Berlusconi. Che per un giorno intero …" categories="Politica" tags="Alluvione Genova;Condono Edilizio;Marta Vincenzi;Sanatoria;Silvio Berlusconi" fingerprint="6d8625006b6ce0b1">
  <main><head rend="h1">Genova, Berlusconi: “Si è costruito dove non si doveva”. Ma dimentica i suoi due condoni</head><p><ref target="http://www.ilfattoquotidiano.it/wp-content/uploads/2011/11/marta-vincenzi_interna.jpg"><graphic decoding="async" class="size-full wp-image-168707" title="marta vincenzi_interna" src="http://www.ilfattoquotidiano.it/wp-content/uploads/2011/11/marta-vincenzi_interna.jpg" alt="" width="295" height="152"/></ref></p><graphic src="http://www.ilfattoquotidiano.it/wp-content/uploads/2011/11/marta-vincenzi_interna.jpg" title="marta vincenzi_interna"/><p>“E’ evidente che si è costruito là dove non si doveva costruire”. A mettere nero su bianco queste parole, <ref target="http://www.ilfattoquotidiano.it/2011/11/04/allarme-maltempo-colpita-ancora-la-liguria-genova-in-ginocchio/168447/">dopo l’alluvione che ha colpito Genova e ha visto la morte di quattro donne e due bambine</ref>, non è un ambientalista della prima ora, ma il presidente del Consiglio <hi rend="#b">Silvio Berlusconi</hi>. Che per un giorno intero ha deciso di non dire nulla e tantomeno di farsi vedere nelle zone alluvionate. Ma che, 24 ore dopo la tragedia, decide comunque di emettere una nota. A far notare l’incoerenza, per primo, il responsabile Green economy del Pd <hi rend="#b">Ermete Realacci</hi>: “Le parole di Berlusconi a commento della tragedia di Genova sono senza vergogna – spiega – Le migliaia di case abusive sono infatti il risultato dei <hi rend="#b">due condoni</hi> (edilizi, nel 2003 e nel 2009, <hi rend="#i">ndr</hi>) che portano la sua firma, provvedimenti che solo qualche giorno fa pensava di riproporre per l’ennesima volta tra le pieghe delle misure di risanamento finanziario del suo governo”.</p><p>E infatti, proprio a inizio ottobre, <ref target="http://www.ilfattoquotidiano.it/2011/10/08/cicchitto-se-il-resto-non-basta-si-a-condono-edilizio-e-fiscale/162954/">il capogruppo del Pdl alla Camera Fabrizio Cicchitto aveva parlato di una doppia sanatoria – edilizia e fiscale – da inserire nella manovra finanziaria in via di approvazione</ref>. Un progetto messo da parte dopo la levata di scudi che aveva coinvolto non solo l’opposizione, ma anche </p><p><ref target="http://www.ilfattoquotidiano.it/2011/10/08/tremonti-nessun-condono-frenerebbe-il-progetto-di-contrasto-allevasione/162861/">parte della stessa maggioranza (</ref>, la Chiesa e Confindustria.</p><hi rend="#b">Tremonti</hi>in primis)<p>La frase di Berlusconi scatena immediatamente la polemica. Di “stupro dell’ambiente” parla il presidente della Camera <hi rend="#b">Gianfranco Fini</hi> che, pur senza chiamare in causa il Cavaliere, attacca: “Nessuno può avere la presunzione che si possa stuprare l’ambiente senza che ci sia la vendetta della natura”. Il nome di Berlusconi viene pronunciato esplicitamente dall’Idv: “Quanto accaduto ieri a Genova, e solo dieci giorni fa alle Cinque Terre e in Lunigiana, è figlia degli ingentissimi tagli inferti da questo governo alla difesa del suolo per un miliardo di euro e di quella politica dei condoni edilizi ‘a gogò’ e delle sanatorie degli abusivismi con cui l’ineffabile duo Berlusconi-Tremonti ha caratterizzato la sua azione politica”, ha detto <hi rend="#b">Antonio Borghesi</hi>, vicepresidente del gruppo Idv alla Camera. Il presidente della Regione Emilia Romagna e della Conferenza delle Regioni <hi rend="#b">Vasco Errani</hi> chiede invece “prevenzione” e “risorse” perché “le scelte del governo, confermate dai tagli per realizzare le opere di conservazione e messa in sicurezza del territorio e dalla rigidità delle nuove norme sulla protezione civile, vanno purtroppo nella direzione opposta”.</p><p>Contro l’Italia “del cemento, del fango, senza legge, senza giustizia e senza vergogna” si scaglia <ref target="http://www.beppegrillo.it/2011/11/litalia_del_fango/index.html">il comico genovese Beppe Grillo con un post dal suo blog</ref>: “Oggi mi sento impotente. La distruzione di Genova era annunciata. E io non ho potuto fare nulla. Ho visto la mia città trasformata in fanghiglia con le auto che cadevano sul porto insieme alla pioggia e ai morti sapendo che si poteva evitare – scrive Grillo – </p><p><hi rend="#b">L’Italia del Fango</hi>sta mostrando la sua faccia, il suo ghigno, il suo sberleffo.</p><p><hi rend="#b">L’Italia Senza Giustizia</hi>che manda in galera chi denuncia”. Perché, spiega l’ideatore del Movimento 5 stelle, “il cittadino è solo, senza rifermenti, senza informazione, senza rappresentanti.</p><p><hi rend="#b">L’Italia del Cemento</hi>– continua Grillo – lo sta seppellendo vivo”. E chiede: “Chi arresteranno ora per disastro colposo? I meteorologi? Persino di fronte al default dell’Italia non si arresta questa bulimia criminale, questo pasto immondo dei partiti sul corpo della Nazione. L’aria è gonfia di pioggia e di rabbia. Genova è tagliata in due come il Paese”.</p><p><hi rend="#b">E’ bufera sul sindaco di Genova: “Si dovevano chiudere le scuole”. </hi>A livello locale le polemiche si concentrano sul sindaco di Genova<hi rend="#b"> Marta Vincenzi</hi>, colpevole per i cittadini di non aver chiuso le scuole ieri. <ref target="http://www.ilfattoquotidiano.it/2011/11/05/allarme-maltempo-genova-in-ginocchioora-tocca-allo-spezzino-e-al-piemonte/168646/">A chi questa mattina, in via Fereggiano – la strada in cui ieri hanno perso la vita 6 persone – le urlava “dimettiti, vergogna“</ref>, il primo cittadino ha ribattuto esattamente quanto dichiarato ai giornali il giorno prima in piena tragedia: “La scelta di mandare i bambini a scuola è stata </p><p><hi rend="#b">provvidenziale</hi>– ha spiegato la Vincenzi – Immaginate cosa sarebbero stati 40mila bambini portati in macchina dai nonni, dai parenti o dagli amici in giro per la città durante l’alluvione”.</p><p>Difficile dimenticare però che le vittime di questa alluvione sono state travolte dalla “bomba d’acqua” proprio mentre andavano a prendere i loro figli o fratelli a scuola. E’ accaduto così per la 19enne <hi rend="#b">Serena Costa</hi> inghiottita dall’acqua del torrente Fereggiano mentre tentava di riportare a casa il fratello 13enne. Stessa sorte è toccata ad <hi rend="#b">Angela Chiaramonte</hi>, infermiera di 40 anni, morta per raggiungere il figlio Domenico al liceo Cassini, così vicino alla stazione Brignole e al Bisagno. E sempre dopo aver portato via dalla scuola ‘Giovanni XXIII’ la sua bambina Joia, è morta anche <hi rend="#b">Shiprese Djala</hi>, donna albanese di 28 anni. Solo <hi rend="#b">Evelina Pietranera</hi>, 50 anni, è morta per essersi trovata nel posto sbagliato al momento sbagliato, dopo aver dato il cambio al marito <hi rend="#b">Attilio Toffi </hi>all’edicola di via Giacometti. “Le dovevano chiudere quelle maledette scuole, le dovevano chiudere – ha gridato a distanza, piena di dolore, la mamma di Serena, <hi rend="#b">Rosanna Costa</hi> – Mi hanno chiamata dalla scuola di mio figlio e mi hanno detto di andarlo a prendere. Io ero al lavoro e non potevo così l’ho detto a mia figlia. Ma non l’ho più vista rientrare”.</p><p>Ma Marta Vincenzi non ci sta a dire ‘ho sbagliato’ e rivendica le scelte dell’amministrazione comunale: “Abbiamo avvisato la cittadinanza di non usare i mezzi privati. Ma ricordare i comportamenti da tenere in queste occasioni non è bastato. C’erano, in giro per la città, più auto di quelle che normalmente transitano sulle nostre strade”, dice il sindaco che anzi contrattacca: “Buonsenso, senso civico sono concetti che evidentemente non basta ricordare. Vanno intimati, fatti oggetto di divieti”. E mentre il presidente della Regione <hi rend="#b">Claudio Burlando</hi> cerca di smarcarsi dalle polemiche con un pilatesco “è difficile decidere cosa fare”, il capo della Protezione civile <hi rend="#b">Franco Gabrielli</hi> evoca il “patto sociale” necessario per “evitare che in certe situazioni i sindaci possano essere poi crocifissi” anche se ”le scuole di Genova ieri potevano essere tranquillamente chiuse per ridurre gli spostamenti”.</p><p>Ora la paura è tale che il Comune ha deciso di tenere chiusi gli edifici scolastici di ogni ordine e grado anche lunedì 7 novembre, giorno in cui è stato proclamato il lutto cittadino. <hi rend="#b">Tommaso Pezzano</hi>, dirigente scolastico della scuola materna, elementare e media Giovanni XXIII nel quartiere di Marassi (quella frequentata dalla piccola Joia), spiega com’è avvenuto il coordinamento tra scuola e amministrazione: “Ci hanno mandato una nota dal Comune, poche righe: <hi rend="#b">stato di allerta meteo due</hi>, ma che cosa significa? Tutto e nulla. E noi cosa avremmo dovuto fare? Nessuno ci dava indicazioni”. Nella comunicazione scritta del Comune di Genova, testualmente si legge: “Si invitano le famiglie a connettersi tempestivamente con i mezzi di comunicazione pubblici (Raitre, Emittenti televisive locali, sito del Comune) per acquisire informazioni su eventuali provvedimenti adottati a tutela della pubblica incolumità”. Peccato però che alle 11 la corrente elettrica fosse saltata in quasi tutta la città impedendo ogni forma di comunicazione. “Neppure i cellulari funzionavano – spiega Pezzano – e anche per questo molti genitori sono corsi a scuola per prendere i loro bambini, per portarli a casa”. Una corsa fatale.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>