<doc sitename="Il Fatto Quotidiano" title="Monti: &quot;Napolitano ha salvato l'Italia da una deriva greca&quot; - Il Fatto Quotidiano" author="RQuotidiano" date="2012-05-25" url="http://www.ilfattoquotidiano.it/2012/05/25/monti-napolitano-salvato-litalia-deriva-greca/241255/" hostname="ilfattoquotidiano.it" description="L’Italia ha rischiato di fare la fine della Grecia, ma è stata salvata dal presidente della Repubblica che ha detto “non voglio nuove elezioni e vediamo se è possibile avere un governo con la partecipazione di tutti'”. Lo ha spiegato il premier Mario Monti in una lunga intervista a Piazza Pulita su La7. La decisione di …" categories="Politica" tags="Giorgio Napolitano;Grecia;Iva;Mario Monti;Silvio Berlusconi;Spread" fingerprint="2baa9825698fad34">
  <main>
    <head rend="h1">Monti: “Napolitano ha salvato l’Italia da una deriva greca”</head>
    <p>Il presidente del Consiglio interviene a Piazza pulita su La7. E ricorda che il record dello spread sotto il governo Berlusconi era dovuto alle pressioni internazionali, ma anche allo stato dei conti pubblici. Il salvataggio di Atene è l'esito "più probabile"</p>
    <p>L’<hi rend="#b">Italia</hi> ha rischiato di fare la fine della <hi rend="#b">Grecia</hi>, ma è stata salvata dal presidente della Repubblica che ha detto “non voglio nuove <hi rend="#b">elezioni</hi> e vediamo se è possibile avere un governo con la partecipazione di tutti'”. Lo ha spiegato il premier <hi rend="#b">Mario Monti</hi> in una lunga intervista a <hi rend="#b">Piazza Pulita</hi> su La7. La decisione di <hi rend="#b">Giorgio Napolitano</hi> “e quella molto responsabile dei partiti sono stati un passo importante per evitare all’Italia il destino greco”. Monti ha rievocato le ultime fasi del governo di <hi rend="#b">Silvio Berlusconi</hi>, dimessosi nel novembre dell’anno scorso proprio per le pressioni del presidente della Repubblica, per aprire la via al professore e ai suoi tecnici. </p>
    <p>Berlusconi “in parte aveva ragione” a dire che l’impennata dello <hi rend="#b">spread</hi> non dipendeva solo da lui, ma dal contesto europeo. “Ma nei conti – ha affermato il premier – l’Italia era disallineata rispetto agli altri Paesi, tanto che per dare impulso alla sua credibilità dovette, o volle, accettare la dettagliata lettera della Bce”. Il momento “di maggiore <hi rend="#b">umiliazione</hi>, immagino io, per l’Italia è stato al <hi rend="#b">G20 di Cannes</hi>“, ha proseguito, “quando c’erano pressioni sull’allora governo italiano per sottomettersi alla tutela del Fondo monetario internzionale”. </p>
    <p>La Grecia, secondo Monti, è arrivata al punto di massima crisi per problemi che anche l’Italia ha avuto e, in parte, ha ancora”, ma “in misura minore”. E cioè “un sistema politico che vendeva illusioni ai cittadini, una società civile basata sull’evasione fiscale, dei piccoli e dei grandi, ma ovviamente soprattutto dei grandi”. Ad Atene c’era “la mancanza di concorrenza, il nepotismo nel grande e nel piccolo, la mancanza di meritocrazia, la corruzione piccola e grande e la falsificazione dei conti pubblici”. Tutto “molto peggio dell’Italia”.</p>
    <p>Il presidente del consiglio ha affermato di ritenere plausibile il salvataggio della Grecia: “L’esito positivo, per la Grecia ma anche per tutti, è il più’ probabile”. Poi ha espresso timori sull<hi rend="#b">‘Iva al 23 per cento</hi>“, e ha manifestato “la speranza” di evitare l’aumento di due punti dell’imposta sugli acquisti. Infine, Monti ha promesso di estendere la <hi rend="#b">trasparenza</hi> per legge “per tutti i titolari di responsabilità pubbliche di un certo livello nel Paese”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>