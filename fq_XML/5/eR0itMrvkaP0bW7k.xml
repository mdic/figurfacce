<doc sitename="Il Fatto Quotidiano" title="Ruby, processo per Berlusconi sospeso fino al 13 maggio. Si attende Cassazione - Il Fatto Quotidiano" author="RQuotidiano" date="2013-04-22" url="http://www.ilfattoquotidiano.it/2013/04/22/caso-ruby-processo-per-berlusconi-sospeso-fino-al-13-maggio/571325/" hostname="ilfattoquotidiano.it" description="Il processo sul caso Ruby a carico di Silvio Berlusconi è stato rinviato al prossimo 13 maggio e rimane quindi sospeso fino a quel giorno. La decisione è stata presa dai giudici del tribunale in quanto la corte di Cassazione ha rimandato al 6 maggio l’udienza nella quale sarà trattata l’istanza di rimessione presentata dal …" categories="Giustizia" tags="Cassazione;Processo Ruby;Ruby;Silvio Berlusconi" fingerprint="b9a9542d626e2491">
  <main>
    <head rend="h1">Ruby, processo per Berlusconi sospeso fino al 13 maggio. Si attende Cassazione</head>
    <graphic src="https://st.ilfattoquotidiano.it/wp-content/uploads/2012/06/ruby-interna-nuova.jpg"/>
    <p>Il <hi rend="#b">processo</hi> sul caso <hi rend="#b">Ruby</hi> a carico di <hi rend="#b">Silvio Berlusconi</hi> è stato rinviato al prossimo 13 maggio e rimane quindi sospeso fino a quel giorno. La decisione è stata presa dai giudici del tribunale in quanto la corte di <hi rend="#b">Cassazione</hi> ha rimandato al 6 maggio l’udienza nella quale sarà trattata l’istanza di rimessione presentata dal Cavaliere.</p>
    <p><hi rend="#b">Giulia Turri</hi>, presidente della quarta sezione penale del tribunale di Milano, nell’udienza lampo di stamattina ha solamente informato le parti che la Cassazione “ha comunicato a questa autorità giudiziaria che l’udienza in camera di consiglio”, in calendario per il 18 aprile, “è stata rinviata al 6 maggio”. In aula c’erano il procuratore aggiunto <hi rend="#b">Ilda Boccassini</hi> e un sostituto degli avvocati <hi rend="#b">Niccolò Ghedini</hi> e <hi rend="#b">Piero Longo.</hi></p>
    <p>Dunque “permane la causa di<hi rend="#b"> sospensione del processo</hi>” così come della prescrizione, e si rinvia al prossimo 13 maggio. Solo allora, a meno che la suprema corte non decida di trasferire il processo a Brescia, Ilda Boccassini dovrebbe concludere la<hi rend="#b"> requisitoria</hi> interrotta a metà (la prima parte era stata svolta dal pm <hi rend="#b">Antonio Sangermano</hi> ancor prima delle elezioni). La parola dovrebbe poi passare alla difesa e quindi i giudici entrare in camera di consiglio per la <hi rend="#b">sentenza</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>