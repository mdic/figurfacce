<doc sitename="Il Fatto Quotidiano" title="&quot;Il film 'Loro' su Silvio Berlusconi è stato acquistato da chi non ha interesse a trasmetterlo. Non va in onda&quot;: la denuncia dell'attore Toni Servillo - Il Fatto Quotidiano" author="Giuseppe Candela" date="2024-08-21" url="https://www.ilfattoquotidiano.it/2024/08/21/il-film-loro-su-silvio-berlusconi-e-stato-acquistato-da-chi-non-ha-interesse-a-trasmetterlo-non-va-in-onda-la-denuncia-dellattore-toni-servillo/7664591/" hostname="ilfattoquotidiano.it" description="La pellicola non è disponibile su nessuna piattaforma e non viene trasmessa in tv. I diritti tv li ha acquistati Mediaset" categories="Cinema" tags="Silvio Berlusconi;Toni Servillo" fingerprint="2f8b9a8d4c0a543d">
  <main>
    <p>Il mistero “Loro”. <hi rend="#b">La pellicola del 2018 diretta da Paolo Sorrentino, divisa in due parti, non è disponibile su nessuna piattaforma e non viene trasmessa in televisione in chiaro o a pagamento</hi>. Un racconto delle vicende professionali, politiche e private di Silvio Berlusconi interpretato da Toni Servillo: <hi rend="#b">“È un bene che ci sia almeno su TikTok perché il film non c’è in Italia”</hi>, il commento dell’attore napoletano nel podcast di Dario Moccia.</p>
    <p>Sui social le clip macinano moltissime visualizzazioni, su tutte quelle tra il Cavaliere e Santino Recchia (interpretato da Fabrizio Bentivoglio), ex ministro che sembra ricordare Sandro Bondi per la sua passione per le poesie, e quella sulla vendita telefonica. “Il film si trova sul mercato tedesco, francese, inglese”, ha aggiunto Servillo. <hi rend="#b">“Loro” è stato finanziato e distribuito nelle sale da Universal mentre i diritti di antenna sono stati acquistati da Mediaset</hi>.</p>
    <p>“Evidentemente, adesso non mi mettete in imbarazzo, – ha detto Servillo –<hi rend="#b"> il film è stato acquistato da chi non ha interesse a distribuirlo in Italia. Non è stato trasmesso dalla Rai, non l’ha trasmesso ovviamente Mediaset</hi>, non l’ha trasmesso neppure La7 che fu l’unica a trasmettere ‘Il Divo’. ‘Il Divo’ quando uscì non ebbe il diritto d’antenna cioè non partecipò alla produzione né la Rai, né Mediaset e quindi non è mai stato trasmesso dalle tv generaliste e fu invece trasmesso da La7. Credo che sia un film che, quando avrà finalmente l’opportunità di uscire tra un bel po’ di anni, avrà una valutazione superiore rispetto a quanto non abbia avuto prima”.</p>
    <p>Servillo ha vestito i panni di Giulio Andreotti e Silvio Berlusconi: “Io personalmente ho lavorato su due maschere ma in maniera molto precisa perché dovevo allontanarmi completamente da me stesso anche dal punto di vista fisico. <hi rend="#b">Ho cercato di dare a quei personaggi una forza simbolica molto forte, non cercando l’imitazione, in modo che lo spettatore potesse farsi un’idea della centralità di quei personaggi</hi> all’interno di una scena politica in quel periodo preciso della storia del nostro paese. Quello è stato il lavoro che mi ha interessato e che mi è piaciuto fare”.</p>
  </main>
  <comments/>
</doc>