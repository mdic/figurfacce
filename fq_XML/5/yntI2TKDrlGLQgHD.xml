<doc sitename="Il Fatto Quotidiano" title="Sondaggi elettorali: scende il Pd e sale Berlusconi. In attesa dell'effetto Imu - Il Fatto Quotidiano" author="RQuotidiano" date="2013-02-04" url="http://www.ilfattoquotidiano.it/2013/02/04/sondaggi-elettorali-scende-pd-e-sale-berlusconi-in-attesa-delleffetto-imu/489021/" hostname="ilfattoquotidiano.it" description="I punti di distacco tra centrodestra e centrosinistra hanno una fasatura variabile a seconda dei sondaggi. Dai quali, tuttavia, emerge una tendenza univoca: il Partito democratico continua a perdere consensi nelle intenzioni di voto degli italiani. L’ultima conferma arriva dalle rivelazioni giornaliere di Tecnè per SkyTg24, che danno la coalizione Pdl-Lega a soli quattro punti …" categories="Elezioni 2013" tags="Beppe Grillo;Imu;Mario Monti;Pier Luigi Bersani;Rimborso Imu;Silvio Berlusconi;Sondaggi;Sondaggi Elettorali" fingerprint="a98e7537fd73e464">
  <main>
    <head rend="h1">Sondaggi elettorali: scende il Pd e sale Berlusconi. In attesa dell’effetto Imu</head>
    <graphic src="https://st.ilfattoquotidiano.it/wp-content/uploads/2013/02/bersani-interna-nuova.jpg" alt="Pierluigi Bersani"/>
    <p>I punti di distacco tra <hi rend="#b">centrodestra e centrosinistra</hi> hanno una fasatura variabile a seconda dei <hi rend="#b">sondaggi</hi>. Dai quali, tuttavia, emerge una tendenza univoca: il <hi rend="#b">Partito democratico</hi> continua a perdere consensi nelle intenzioni di voto degli italiani. L’ultima conferma arriva dalle rivelazioni giornaliere di <hi rend="#b">Tecnè</hi> per <hi rend="#i">SkyTg24</hi>, che danno la <hi rend="#b">coalizione Pdl-Lega</hi> a soli quattro punti da Bersani e soci (28,9% contro 32,9%): i primi guadagnano meno di mezzo punto percentuale, i secondi perdono l’1,3%. Una previsione che acquista ancor più interesse poiché datata due febbraio, ovvero in pieno scandalo <hi rend="#b">Mps</hi><ref target="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/"> e 24 ore prima della trovata di Silvio Berlusconi, che ha promesso di rimborsare l’Imu</ref>. L’attesa, ora, si sposta tutta sulle prossime rilevazioni, che a questo punto dovranno cercare di quantificare “l’</p>
    <p><hi rend="#b">effetto Imu</hi>“. Secondo i politologi vicini al Cavaliere la proposta choc porterebbe un 2% in più dei consensi, stessa cifra quantificata subito dopo l’exploit a</p>
    <p><hi rend="#i">Servizio Pubblico</hi>e</p>
    <p><ref target="http://www.ilfattoquotidiano.it/2013/01/29/balotelli-e-del-milan-20-milioni-al-manchester-city-400mila-voti-a-berlusconi/483392/">nelle ore successive all’acquisto di</ref>.</p>
    <hi rend="#b">Mario Balotelli</hi>
    <p>Nei due precedenti, passata la sbronza d’entusiasmo le previsioni si andarono normalizzando. Tuttavia la tendenza è sempre la stessa: il centrodestra sale (seppur lievemente), il centrosinistra scende. E non di poco. Da parte sua, però, Bersani conta di rispondere virtualmente all’effetto Imu con ‘<hi rend="#b">l’effetto Renzi</hi>‘, che per i sondaggisti potrebbe valere il 4% (più della scia negativa dello scandalo senese, di Balotelli e del rimborso Imu messi insieme). <ref target="http://www.ilfattoquotidiano.it/2013/02/01/sondaggio-swg-dopo-mps-il-pd-perde-un-punto-e-mezzo-e-bersani-chiede-aiuto-a-renzi/486786/">E venerdì il segretario e il sindaco di Firenze sono stati sul palco insieme</ref>, a Firenze, proprio per questo motivo (anche se l’incontro era già programmato).</p>
    <p>Secondo il sondaggio giornaliero di Tecnè, inoltre, a salire nei consensi non è solo il Pdl, ma anche Rivoluzione civile di <hi rend="#b">Antonio Ingroia</hi> (+0,5%) e il Movimento 5 Stelle di Beppe Grillo, che si conferma al terzo posto con il 16,5%, mentre Scelta civica di <hi rend="#b">Monti</hi> (insieme a Udc di <hi rend="#b">Casini</hi> e Fli di Fini) è al 13,2%. Il M5S, inoltre, secondo la rilevazione di <hi rend="#b">Renato Mannheimer</hi> per il<hi rend="#i"> Corriere della Sera</hi> sarebbe il primo partito tra gli under 23 (30,4%). A seguire, seppur di poco, il Partito democratico, mentre il Pdl è staccatissimo con il 12-13% dei consensi dei giovani.</p>
    <p>In serata la Eeg di <hi rend="#b">Fabrizio Masia</hi> ha diffuso il consueto sondaggio del lunedì e il trend è identico, nel senso che c’è il centrosinistra che cala e il centrodestra che aumenta. In questo caso però la coalizione di Bersani ha un vantaggio di 8 punti su quella di Berlusconi e Maroni: 35,9 contro 27,9. Monti raccoglie il 14,6, il Movimento Cinque Stelle il 14,5 e Rivoluzione Civile il 4,6. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>