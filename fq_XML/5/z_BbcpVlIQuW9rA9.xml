<doc sitename="Il Fatto Quotidiano" title="Pdl, Centemero commissariata in Brianza e nominata alla Consulta nazionale Scuola - Il Fatto Quotidiano" author="RQuotidiano" date="2012-03-02" url="http://www.ilfattoquotidiano.it/2012/03/02/pdl-commissariata-coordinatrice-della-brianza-nominata-alla-consulta-nazionale-della/195188/" hostname="ilfattoquotidiano.it" description="Costretta a lasciare dopo lo scandalo tessere false e reinsediata dai vertici del partito. Che Elena Centemero fosse una stella nascente del Pdl era noto. Eletta alla Camera nel 2008, dopo la sconfitta a sindaco di Arcore, Centemero è stata nominata coordinatrice del Popolo della Libertà di Monza e Brianza a fine gennaio, dopo l’arresto …" categories="Politica" tags="Massimo Ponzoni;Paolo Romani;PDL;Silvio Berlusconi" fingerprint="7b8d561910669f31">
  <main>
    <head rend="h1">Pdl, Centemero commissariata in Brianza e nominata alla Consulta nazionale Scuola</head>
    <p>Costretta a lasciare dopo lo scandalo tessere false e reinsediata dai vertici del partito. Che <hi rend="#b">Elena Centemero</hi> fosse una stella nascente del Pdl era noto. Eletta alla Camera nel 2008, dopo la sconfitta a sindaco di Arcore, Centemero è stata nominata coordinatrice del Popolo della Libertà di Monza e Brianza a fine gennaio, dopo l’arresto di<hi rend="#b"> Massimo Ponzoni</hi>. Ma al congresso settimana scorsa è stata allontanata dal partito ed è stato nominato commissario <hi rend="#b">Paolo Romani </hi>che, insieme al vicecoordinatore provinciale vicario,<hi rend="#b"> Roberto Alboni</hi>, e tutti i membri del Coordinamento provinciale resteranno in carica fino allo svolgimento del prossimo congresso, che si terrà entro il prossimo mese di giugno. Nel frattempo Centemero è stata nominata coordinatrice della Consulta nazionale Cultura e Scuola del Pdl.</p>
    <p>Classe 1968, <hi rend="#b">Elena Centemero</hi>, con una laurea in lettere classiche alla Cattolica di Milano e due master, uno in Economia del turismo all’università Bocconi e un altro in dirigenza per le scuole, comincia a insegnare latino e greco in vari istituti della provincia brianzola e tra i suoi allievi incontra <hi rend="#b">Luigi Berlusconi</hi>, giovane e volenteroso figlio del Cavaliere. Da qui la conoscenza con l’allora premier che, colpito dalle capacità dell’insegnante, cerca di avvicinarla alla politica riuscendo, raccontano le cronache ufficiali, a far scoccare in lei la scintilla per la politica. Sul territorio la conoscono in pochi, ma in compenso nel partito ha ricoperto e ricopre numerosi ruoli. Sin da subito. Eletta nel 2008 a Montecitorio è componente della VII commissione Cultura, Scienza e Istruzione; sostituisce Franco Frattini alla sua nomina a ministro degli Esteri alla XIV commissione, politiche dell’Unione Europea, è membro fino al novembre 2008 della commissione Parlamentare per l’Infanzia e l’adolescenza e responsabile organizzativa e del sistema Qualità degli istituti scolastici. Nel Pdl, insieme alla carica di coordinatrice provinciale del Pdl di Monza e Brianza è responsabile per il Miur del popolo di alta formazione universitaria della provincia di Monza e Brianza e ha collaborato anche con l’ufficio scolastico regionale della Lombardia.</p>
    <p>Tutti incarichi che Centemero ha mantenuto, ma è stata costretta a lasciare il coordinamento della Brianza dopo il caso delle tessere false: centinaia di persone si sono ritrovate iscritte al partito a loro insaputa. Minorenni, malati, defunti. Di tutto. Per lo più di Monza. Centemero, all’epoca coordinatrice, è stata sentita dai Carabinieri dichiarando candidamente di essere al corrente che “si sono verificate delle anomalie e abbiamo chiesto una deroga a Roma per la presentazione dell’elenco dei tesserati in modo da poter effettuare tutte le verifiche del caso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>