<doc sitename="Il Fatto Quotidiano" title="Morire. Dormire, e forse russare . - Il Fatto Quotidiano" author="RMisfatto" date="2011-11-01" url="http://www.ilfattoquotidiano.it/2011/11/01/morire-dormire-e-forse-russare/167731/" hostname="ilfattoquotidiano.it" description="Prima che si spengano le luci del varietà, l’arte del gran finale è il sigillo di ogni buona messa in scena. Il pubblico ha quell’attenzione forzata che nasconde una voglia, una necessità di sipario e sui volti degli attori c’è già l’ombra dei camerini che ne disegna il trucco fino a che la maschera non …" categories="Misfatto" tags="Silvio Berlusconi;Stefano Disegni" fingerprint="ac435b6f779e8705">
  <main>
    <head rend="h1">Morire. Dormire, e forse russare .</head>
    <p><ref target="http://www.ilfattoquotidiano.it/wp-content/uploads/2011/11/Anti-italiani.jpg"/>Prima che si spengano le luci del varietà, l’arte del gran finale è il sigillo di ogni buona messa in scena.<graphic src="http://www.ilfattoquotidiano.it/wp-content/uploads/2011/11/Anti-italiani-249x300.jpg" title="Anti italiani"/></p>
    <p>Il pubblico ha quell’attenzione forzata che nasconde una voglia, una necessità di sipario e sui volti degli attori c’è già l’ombra dei camerini che ne disegna il trucco fino a che la maschera non diventa, per eccesso, rivelazione: ecco la vecchiaia, l’idiozia, la ferocia. Ecco deputati e senatori farsi i conti delle convenienze: fare la crisi, restando disoccupati e con il rischio di non essere rieletti? O puntare ad un governo tecnico e farsi gli ultimi stipendi? Ecco l’<hi rend="#b">opposizione</hi>, divisa ma ancora divisibile, che non sa trovare l’espressione per coniugare l’urlo di vittoria per un governo nemico che cade e l’onda di angoscia per quel futuro che potrebbe finire, eterna vittima innocente, proprio nelle loro mani.</p>
    <p>Ecco <hi rend="#b">Silvio</hi>, con l’arroganza consunta fino a diventare la mossetta isterica di un capocomico che non sa più il copione e ci infila un vecchia barzelletta, una patetica bugia, un sorriso tirato con i muscoli del collo. Ecco la folla, i figuranti, le comparse. Noi. Che siamo pubblico ma siamo finiti, quando tutto lo spazio è diventato palcoscenico, proprio lì, sotto le luci. E improvvisamente ci accorgiamo che siamo anche noi in questo finale. Anche noi moriamo o dormiamo o forse russiamo.</p>
    <p>Di <hi rend="#b">Paolo Aleandri</hi></p>
    <p><hi rend="#b"> Il Misfatto</hi>, inserto satirico de </p>
    <p>
      <hi rend="#b">Il Fatto quotidiano</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>