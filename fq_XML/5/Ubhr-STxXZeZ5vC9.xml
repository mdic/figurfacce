<doc sitename="Il Fatto Quotidiano" title="&quot;Silvio Berlusconi meglio di Giorgia Meloni&quot;: Emilio Fede ricoverato in una Rsa si scatena e il video diventa virale sul Web - Il Fatto Quotidiano" author="Paolo Aruffo" date="2024-08-06" url="https://www.ilfattoquotidiano.it/2024/08/06/silvio-berlusconi-meglio-di-giorgia-meloni-emilio-fede-ricoverato-in-una-rsa-si-scatena-e-il-video-diventa-virale-sul-web/7649771/" hostname="ilfattoquotidiano.it" description="&quot;Silvio Berlusconi meglio di Giorgia Meloni&quot;: Emilio Fede ricoverato in una Rsa si scatena" categories="Trending News" tags="Emilio Fede;Silvio Berlusconi" fingerprint="c69fd46dab296790">
  <main>
    <p><hi rend="#b">Emilio Fede</hi>, 93 anni, si trova in una <hi rend="#b">Residenza Sanitaria Assistenziale (Rsa)</hi> da alcuni mesi. La notizia è stata diffusa da <hi rend="#i">Dagospia,</hi> che rivela che<hi rend="#b"> Fede, per vent’anni volto principale del Tg4, è ricoverato in una struttura a Milano</hi>. Probabilmente proprio lì, l’utente TikTok @Malignu_original ha realizzato un filmato che conta attualmente 1.4 milioni di visualizzazioni. <hi rend="#b">Nel video in questione, l’uomo (presumibilmente un dipendente della struttura) chiede a Fede: “Direttore, meglio Berlusconi o la Meloni?”</hi>.</p>
    <p>L’ex presentatore non ha dubbi: <hi rend="#b">“Era meglio assolutamente Berlusconi, per tante ragioni. Ciao Presidente, ti voglio bene”</hi>. Quindi Malignu lo incalza: <hi rend="#b">“Che figura…” e allora Fede: “Che figura di me**a”,</hi> in riferimento al suo noto fuori-onda, reso celebre da <hi rend="#i">Striscia La Notizia</hi>. Il video è stato ripubblicato su Instagram dalla pagina “milanobile2.0”. Neanche a dirlo, si sono scatenati i commenti.</p>
    <p><hi rend="#b">Se da un lato c’è chi ha deriso Fede, dall’altro molti lo hanno difeso, sottolineando la sua avanzata età</hi>. “Hanno riesumato Tutankhamon”, “Non è invecchiato, è fermentato naturalmente”, “Mamma mia che paura” oppure “Lo hanno lasciato fuori dal frigo”, hanno scritto i meno generosi. Molti altri hanno preso le sue difese, invocando rispetto per una persona in là con gli anni. “Prendere in giro un povero anziano è da poveri stron*i. Premesso che quest’uomo era repellente come giornalista e come persona. Ma ridere di una persona della sua età è solo vergognoso. Oltretutto costui è un operatore sanitario e quindi sanzionabile”, le parole di un utente.</p>
    <p>Altri commenti simili: “Bisogna avere rispetto per gli anziani anche se un tempo erano su campi avversi. È rispetto per la persona umana e le sue stagioni”, “La vita è una ruota e poi toccherà anche a voi, maligni”. A seguire, nella giornata di ieri lunedì 5 agosto, lo stesso account TikTok ha pubblicato uno scatto con Emilio Fede: “Con il Direttore”, ha scritto Malignu. È probabile che la foto, pubblicata a distanza di tempo, risalga in realtà allo stesso giorno del filmato visto che entrambi sono vestiti nel medesimo modo. Non è noto neanche se il video risalga alla data di pubblicazione (27 luglio 2024) o se sia antecedente ad essa.</p>
  </main>
  <comments/>
</doc>