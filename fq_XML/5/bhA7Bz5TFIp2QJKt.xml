<doc sitename="Il Fatto Quotidiano" title="Berlusconi condannato, presidente Fiera Milano: &quot;Segniamo le case dei giudici&quot; - Il Fatto Quotidiano" author="RQuotidiano" date="2013-08-02" url="http://www.ilfattoquotidiano.it/2013/08/02/berlusconi-condannato-presidente-fiera-milano-segniamo-case-dei-giudici/675488/" hostname="ilfattoquotidiano.it" description="“Facciamo come in Egitto, segniamo le case dei giudici che tutti sappiano dove vivono”. E ancora: “Al giudice De Pasquale bisogna augurare un brutto vivere, di soffrire”. A scriverlo su Facebook, secondo quanto riporta Repubblica, è Michele Perini, presidente di Fiera Milano (leggi). I due commenti compaiono sulla pagina del social network del consigliere regionale …" categories="Politica" tags="Facebook;Fiera Milano;Magistratura;Milano;Processo Mediaset;Silvio Berlusconi" fingerprint="b1a7717173337787">
  <main>
    <head rend="h1">Berlusconi condannato, presidente Fiera Milano: “Segniamo le case dei giudici”</head>
    <graphic src="https://st.ilfattoquotidiano.it/wp-content/uploads/2013/08/michele-perini2-interna-nuova.jpg"/>
    <p>“Facciamo come in <hi rend="#b">Egitto</hi>, segniamo le case dei giudici che tutti sappiano dove vivono”. E ancora: “<ref target="http://www.ilfattoquotidiano.it/2013/08/02/fabio-de-pasquale-chi-e-pm-che-ha-condannato-bettino-craxi-e-berlusconi/674398/">Al giudice De Pasquale</ref> bisogna augurare un brutto vivere, di soffrire”. <ref target="http://www.ilfattoquotidiano.it/wp-content/uploads/2013/08/michele-perini.jpg">A scriverlo su Facebook, secondo quanto riporta Repubblica, è Michele Perini, presidente di Fiera Milano (leggi)</ref>.</p>
    <p><ref target="http://www.ilfattoquotidiano.it/wp-content/uploads/2013/08/perini2.jpg">I due commenti compaiono sulla pagina del social network del consigliere regionale del Pdl </ref><hi rend="#b"> Giulio Gallera (leggi) </hi>che in uno status scrive: “Vergogna! I giudici di Cassazione emettano la sentenza giusto in tempo per l’apertura dei telegiornali. E condannano </p>
    <p><hi rend="#b">Berlusconi</hi>(…) Noi non ci faremo piegare e spazzare via. Con un processo vergognoso ( in appello hanno letto le motivazioni contestualmente alla sentenza- mai successo in Italia – e hanno fissato l’udienza di cassazione con una celerità mai registrata se non per i condannati per mafia) hanno voluto eliminare dalla scena politica il leader del più importante partito italiano. Noi non molliamo – conclude -. E difenderemo con determinazione la nostra storia politica e il nostro fondatore e leader. Non basteranno pochi magistrati politicizzati per cancellarci dalla storia”.</p>
    <p>In una nota riportata dal quotidiano Perini si scusa: “A volte le emozioni e le tensioni superano l’intento, se ho offeso qualcuno mi scuso. Le istituzioni vanno rispettate augurandoci che non vi siano sbagli: il Paese deve andare avanti per il bene di tutti”. I commenti, nel frattempo, non sono stati rimossi dal profilo di Gallera.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>