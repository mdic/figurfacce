<doc sitename="Il Fatto Quotidiano" title="Bunga Bunga, Iris Berardi torna a sfidare Berlusconi: &quot;Sta per scoppiare la bomba&quot; - Il Fatto Quotidiano" author="RQuotidiano" date="2013-03-22" url="http://www.ilfattoquotidiano.it/2013/03/22/bunga-bunga-iris-berardi-torna-a-sfidare-berlusconi-sta-per-scoppiare-bomba/538945/" hostname="ilfattoquotidiano.it" description="Twitter cinguetta da via dell’Olgettina. E’ Iris Berardi, teste chiave del processo Bunga Bunga, residente al sesto piano del residence milanese, a spedire tweet a più non posso dal suo account ad ogni ora del giorno e della notte con un destinatario ben preciso: papi Silvio Berlusconi. Tra una foto e l’altra con il suo …" categories="Emilia Romagna" tags="Bunga Bunga;Iris Berardi;Silvio Berlusconi" fingerprint="ecbfd13d97642508">
  <main>
    <head rend="h1">Bunga Bunga, Iris Berardi torna a sfidare Berlusconi: “Sta per scoppiare la bomba”</head>
    <graphic src="https://st.ilfattoquotidiano.it/wp-content/uploads/2013/03/berardi_cappuccettorosso_er.jpg"/>
    <p>Twitter cinguetta da via dell’Olgettina. E’ <hi rend="#b">Iris Berardi</hi>, teste chiave del processo Bunga Bunga, residente al sesto piano del residence milanese, a spedire<hi rend="#b"> tweet</hi> a più non posso dal suo account ad ogni ora del giorno e della notte con un destinatario ben preciso: papi <hi rend="#b">Silvio Berlusconi</hi>.</p>
    <p>Tra una foto e l’altra con il suo cane rottweiler la ragazza, nata in Brasile e cresciuta a Forlì prima di trasferirsi a Milano, sembra essere sul punto di <hi rend="#b">esplodere</hi>, parafrasando maldestramente il film Blade Runner: “Ho visto cose che voi uomini non potete nemmeno immaginare”.</p>
    <p>Il tweet è del 2 di marzo e fa seguito ad altri messaggini lasciati sul sociale network durante quella giornata. Il primo, corretto da mille errori grammaticali e rigorosamente in stampatello, dice: “sento già la terra che sta x tremare iris sta per arrivare finalmenteeeeeeeeeeee i pm si sono ricordati di me era oraaa !”. Poi: “Sta per scoppiare la <hi rend="#b">bombaaaaaa</hi> tic tac tic tac tic tac hahahhahaha so e ho visto cose che voi uomini non potete nemmeno immaginare !”. E infine durante la notte l’ultimo tweet: “k bello avrò una giornata intera dedicata a me dai <hi rend="#b">pm</hi> chissà quante belle domande !!!!!!!!! e pensate un po’ alle bellissime risposte!”.</p>
    <p>Ma non è tutto. Così Iris tra un travestimento da infermiera con tanto di siringona di almeno mezzo metro e uno da <hi rend="#b">cappuccetto rosso</hi> in mezzo alla neve, continua con messaggi da teenager: “La <hi rend="#b">verità</hi> è l’arma più letale al mondo. L’omertà non mi appartiene. Qualcuno presto avrà un problema”. E quel qualcuno è Silvio Berlusconi. </p>
    <p>La Berardi, <hi rend="#b">minorenne</hi> all’epoca dei bunga bunga, ha sempre negato di avere rapporti sessuali con l’ex premier però ora lascia intendere che potrebbero esserci novità: “I tuoi <hi rend="#b">soldi</hi> comprano voti e persone ma io ti sfido senza paura”. Anche se subito dopo la paura di rimanere senza più emolumenti mensili la fa quasi ricredere: “Ma se il genio del male scappa, chi sgancia?”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>