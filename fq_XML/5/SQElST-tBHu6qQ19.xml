<doc sitename="Il Fatto Quotidiano" title="Sondaggi Swg, Renzi è il leader di cui gli italiani si fidano di più. Grillo il secondo - Il Fatto Quotidiano" author="RQuotidiano" date="2013-03-22" url="http://www.ilfattoquotidiano.it/2013/03/22/swg-renzi-e-leader-di-cui-italiani-si-fidano-di-piu-grillo-al-secondo-posto/538755/" hostname="ilfattoquotidiano.it" description="Matteo Renzi e Beppe Grillo sono i leader politici di cui gli italiani hanno più fiducia. Secondo un sondaggio realizzato dall’Istituto Swg in esclusiva per Agorà, su Rai Tre, il sindaco di Firenze è in cima alla classifica col 49% dei consensi, seguito dal fondatore dei 5 Stelle che arriva al 36%. Inoltre, dalla rilevazione emerge …" categories="Politica" tags="Beppe Grillo;Matteo Renzi;Movimento 5 Stelle;Pier Luigi Bersani;Silvio Berlusconi;Sondaggi;Sondaggi Elettorali;Swg" fingerprint="388a36767b37c126">
  <main>
    <head rend="h1">Sondaggi Swg, Renzi è il leader di cui gli italiani si fidano di più. Grillo il secondo</head>
    <graphic src="https://st.ilfattoquotidiano.it/wp-content/uploads/2013/03/renzi-matteo-interna-nuova.jpg" alt="Matteo Renzi"/>
    <p><hi rend="#b">Matteo Renzi</hi> e <hi rend="#b">Beppe Grillo</hi> sono i leader politici di cui gli italiani hanno più fiducia. Secondo un <hi rend="#b">sondaggio</hi> realizzato dall’Istituto <hi rend="#b">Swg</hi> in esclusiva per <hi rend="#i">Agorà</hi>, su Rai Tre, il sindaco di <hi rend="#b">Firenze</hi> è in cima alla classifica col 49% dei consensi, seguito dal fondatore dei <hi rend="#b">5 Stelle</hi> che arriva al 36%. Inoltre, dalla rilevazione emerge che il 50% degli intervistati condivide la <ref target="http://www.ilfattoquotidiano.it/2013/03/18/m5s-dissidenti-si-dichiarano-sul-web-grillo-sbaglio-ma-in-buona-fede/533175/">presa di posizione dei parlamentari ‘dissidenti’ del Movimento </ref>che hanno votato </p>
    <p><hi rend="#b">Pietro Grasso</hi>alla presidenza del</p>
    <p><hi rend="#b">Senato</hi>.</p>
    <p>Al terzo posto della classifica dei leader si colloca <hi rend="#b">Pier Luigi Bersani</hi> col 32%, anche se il 60% è convinto che il segretario Pd non otterrà la fiducia a fronte di un 14% “ottimista”. Segue il governatore della Puglia <hi rend="#b">Nichi Vendola</hi>, al 26, mentre ad avere fiducia in <hi rend="#b">Silvio Berlusconi</hi> è il 24 percento degli italiani. A pari merito <hi rend="#b">Angelino Alfano</hi> e <hi rend="#b">Roberto Maroni</hi> (21%), infine <hi rend="#b">Mario Monti</hi> con il 20. ‘Fuori classifica’ <hi rend="#b">Giorgio Napolitano</hi>, che – in virtù del suo ruolo <hi rend="#i">super partes</hi> – in questa fase delicatissima arriva al 52 percento di fiducia. Il Capo dello Stato raccoglie consensi da un’ampia parte dell’elettorato di centrosinistra (86%), mentre convince di meno quello di centrodestra (38%) e il bacino elettorale dei 5 Stelle (26%).</p>
    <p>Al campione intervistato sono state poste anche due domande sulla <hi rend="#b">situazione economica</hi>. Gli italiani insoddisfatti sono il 66% (46% nel 2007) e quelli che temono che un loro componente possa perdere il lavoro il 68% (37% nel 2007). La rilevazione è stata effettuata nei giorni 19-20 marzo 2013 tramite sondaggio online Cawi e telefonico Cati su un campione casuale probabilistico stratificato e di tipo panel ruotato di 1500 soggetti maggiorenni (su 4900 contatti complessivi), di età superiore ai 18 anni. Il campione intervistato online è estratto dal panel proprietario Swg. Tutti i parametri sono uniformati ai più recenti dati forniti dall’Istat. I dati sono stati ponderati al fine di garantire la rappresentatività rispetto ai parametri di sesso, età e macro area di residenza. Margine d’errore massimo: +/- 2,9%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>