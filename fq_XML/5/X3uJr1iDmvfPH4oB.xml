<doc sitename="Il Fatto Quotidiano" title="Crisi, Emmott: &quot;Italia al collasso, Beppe Grillo è un rantolo di fine corsa&quot; - Il Fatto Quotidiano" author="Antonello Caporale" date="2013-04-10" url="http://www.ilfattoquotidiano.it/2013/04/10/crisi-emmott-italia-al-collasso-beppe-grillo-e-rantolo-di-fine-corsa/558165/" hostname="ilfattoquotidiano.it" description="“Se state annegando in una crisi che definite senza precedenti è perché gli argini della società civile non hanno retto. In Italia si è verificato un collasso di tutti gli organi vitali della comunità: prima la politica certo. Ma poi la Chiesa, poi la famiglia, infine l’informazione. Un birillo caduto sull’altro, un effetto domino disastroso. …" categories="Media" tags="Antipolitica;Beppe Grillo;Bill Emmott;Corruzione;Costituzione;Crisi Economica;Crisi Finanziaria;Movimento 5 Stelle;Politica;Silvio Berlusconi" fingerprint="d1af5d2bf83a493c">
  <main>
    <head rend="h1">Crisi, Emmott: “Italia al collasso, Beppe Grillo è un rantolo di fine corsa”</head>
    <graphic src="https://st.ilfattoquotidiano.it/wp-content/uploads/2013/04/emmott_interna-nuova.jpg"/>
    <p>“Se state annegando in una<hi rend="#b"> crisi</hi> che definite senza precedenti è perché gli argini della società civile non hanno retto. In <hi rend="#b">Italia</hi> si è verificato un <hi rend="#b">collasso</hi> di tutti gli organi vitali della comunità: prima la politica certo. Ma poi la Chiesa, poi la famiglia, infine l’informazione. Un birillo caduto sull’altro, un effetto domino disastroso. Non c’è istituzione salva, integra, degna. Alla fine, del vostro Paese resta il corpo scheletrito, ridotto alla fame. Lo scuoti ma non ricevi segnali di vita. Lo osservi e lo trovi immobile, insensibile a qualunque sollecitazione. Il voto a<hi rend="#b"> Beppe Grillo</hi> non è altro che un sussulto, un rantolo di fine corsa, un moto di rabbia e impotenza insieme”.</p>
    <p>In <hi rend="#b">coma</hi>. Se il termine della vita è la morte, il coma è quell’anticamera, è il momento che lo precede, la malattia che invade ogni cellula e la immobilizza, lo stadio che annuncia la probabile fine corsa. La parola che viene in mente a <ref target="http://www.ilfattoquotidiano.it/girlfriend-in-a-coma/">Bill Emmott, co-autore del film “Girlfriend in a Coma”</ref> scritto insieme ad Annalisa Piras che lo ha diretto e prodotto. Dal coma si può uscire, ma è una impresa titanica. Ci aspetteranno anni di dolori e a dircelo è un amico dell’Italia, una persona che si sente fidanzato con l’Italia: la ama ma non la riconosce più. Emmott è stato il primo osservatore oltre frontiera ad accorgersi di un problema, divenuto poi pericolo, chiamato <hi rend="#b">Silvio Berlusconi</hi>, il primo a metterlo in prima pagina catalogandolo come “unfit”: inadatto, inadeguato a governare. Emmott dirigeva l’Economist a quel tempo e quella copertina sollevò una nube così alta che ancora adesso si scorge dietro la sua sagoma di londinese mite, col pizzetto e il passo del gentlman. Bill torna sempre qui da noi. Due, tre volte l’anno. Dalla Toscana divaga per la penisola: “in treno è facilissimo. Con Frecciarossa raggiungi ogni città quando vuoi.</p>
    <p>Da noi non esistono treni così veloci (se si esclude il Londra-Parigi)”. È il primo encomio in tanta desolazione. “Potrei risponderti che il treno veloce non è una questione dirimente. Non cambia la faccia del tuo Paese”. Che conosci così bene da definirlo come una tua girlfrend. Del resto “<hi rend="#b">Girlfrend in a coma</hi>”, è l’ultimo amaro atto d’accusa nel quale riepiloghi vent’anni di storia, la ricomponi attraverso le facce del potere, sfingi spesso immobili, occhi di vetro che assistono all’oltraggio della legalità e della <hi rend="#b">Costituzione</hi>. Ma il tuo film recinta la vicenda berlusconiana dentro l’opera collettiva di una <hi rend="#b">classe dirigente collusa</hi> e nel panorama asfissiante di <hi rend="#b">una società che mormora</hi>, non parla, ama le mezze verità e le mezze vergogne, si produce in mezzi inchini e mezzi dinieghi.</p>
    <p>Bill, non abbiamo altro da fare che morire? Possibile che non scorga altro, la società italiana è complessa e possiede energie ancora vitali secondo me. “Tutto quel che è accaduto non è stato un caso, non un incidente della storia. La <hi rend="#b">forza pirotecnica del berlusconismo</hi>, e le smargiassate, e la grandiosità dei suoi conflitti e anche del suo potere che si è espanso e ha attecchito profondamente nella cultura del Paese, è il risultato di una larga compromissione della borghesia, degli intellettuali. Se mi chiedi parole per raccontare questa crisi, la prima che mi viene in mente è la <hi rend="#b">collusione</hi>, la connivenza. È come se larga parte del Paese fosse stato <hi rend="#b">socio occulto</hi> di questa deriva. Ho detto che la condizione di salute mi sembra peggiore di quel che una veduta meno prossima della mia possa intuire. Non c’è solo crisi politica e non è questione di <hi rend="#b">recessione economica</hi>. C’è di più”. In Inghilterra non sarebbe stato possibile, ho capito bene? “Abbiamo avuto leader carismatici, dotati di una forza particolare. Chi può dimenticare il carisma di <hi rend="#b">Churchill</hi>? E oggi come non si può rievocare il governo e il pugno della Thatcher? Perfino il mandato di Tony Blair è stato sostenuto da un ampio movimento di opinione favorevole. Ma questi tre signori hanno sempre avuto di fronte contropoteri eccellenti, una bilancia che distribuiva su diversi pesi gli interessi in campo. L’informazione britannica è molto più rigorosa e tenta sempre di fare il proprio mestiere. Puoi dirmi che la Rai è come la Bbc?”. No, la Rai non è affatto la Bbc: “Ci troviano d’accordo, allora. E quale altro potere ha retto in Italia durante questo ventennio? C’è un parallelismo significativo tra la <hi rend="#b">decadenza della politica</hi>, l’appannamento del suo senso etico, e l’ondata di malcostume che ha piegato la Chiesa, infiltrando dentro quella comunità l’odore dei soldi e della <hi rend="#b">corruzione</hi>. Un pilastro della società civile è così venuto a mancare e proprio nel momento in cui c’era più bisogno che restasse in piedi. Ecco perchè la crisi da voi è più profonda, più seria e più grave”.</p>
    <p>Una scoietà più debole e più incattivita: “<hi rend="#b">Rabbia,</hi> sa esprimere solo la rabbia. Il voto al <hi rend="#b">Movimento 5 Stelle</hi> altro non è che una esplosione legittima ma piuttosto confusa di <hi rend="#b">ribellione</hi>”. Ho visto il tuo film. Eri al Quirinale, mi pare, e la cinepresa ha fatto una panoramica degli invitati a una cerimonia di Stato. “Quel popolo di potenti radunati al Quirinale è la cornice dentro la quale l’anomalia si è sviluppata . Non ci sono innocenti, questo mi pare assodato”. Siamo tutti “unfit”? “Di sicuro un gran numero lo è”.</p>
    <p>
      <hi rend="#b">dal Fatto Quotidiano del 9 aprile 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>