<doc sitename="Il Fatto Quotidiano" title="Cirielli: &quot;Ecco perché voglio fucilare Monti&quot; - Il Fatto Quotidiano" author="Fabrizio d'Esposito" date="2012-08-01" url="http://www.ilfattoquotidiano.it/2012/08/01/cirielli-ecco-perche-voglio-fucilare-monti/313379/" hostname="ilfattoquotidiano.it" description="Parola di colonnello (dei carabinieri): “Per fortuna che siamo in un Paese civile e democratico, in altri Paesi Monti sarebbe stato fucilato per alto tradimento”. Il quasi cinquantenne Edmondo Cirielli ha un curriculum da duro della politica. Prese a schiaffi Maurizio Gasparri, rifiutò di chiamare “signora” Mara Carfagna, ritirò la firma a una legge ad …" categories="Politica" tags="Edmondo Cirielli;Governo Tecnico;Mario Monti;PDL;Politica;Silvio Berlusconi" fingerprint="6de54822d89d6a2d">
  <main>
    <head rend="h1">Cirielli: “Ecco perché voglio fucilare Monti”</head>
    <graphic src="https://st.ilfattoquotidiano.it/wp-content/uploads/2012/08/edmondo-cirielli-interna.jpg"/>
    <p>Parola di colonnello (dei carabinieri): “Per fortuna che siamo in un Paese civile e democratico, in altri Paesi Monti sarebbe stato fucilato per alto tradimento”. Il quasi cinquantenne<hi rend="#b"> Edmondo Cirielli</hi> ha un curriculum da duro della politica. Prese a schiaffi <hi rend="#b">Maurizio Gasparri</hi>, rifiutò di chiamare “signora” <hi rend="#b">Mara Carfagna</hi>, ritirò la firma a una legge ad personam del Cavaliere. Oggi è presidente della<hi rend="#b"> provincia di Salerno</hi> e deputato del Pdl. È a capo della commissione Difesa di Montecitorio. Da tenente colonnello dell’Arma, ovviamente in aspettativa, la scorsa settimana ha evocato il plotone di esecuzione per il premier sobrio.</p>
    <p><hi rend="#b">Il premier condannato a morte</hi>. <lb/>Dopo un anno, il debito è aumentato di 100 miliardi di euro, questo nessuno lo dice o scrive. <hi rend="#b">Al muro, senza pietà: “Monti fucilato per alto tradimento”</hi>. <lb/>Con la spending rievew a settembre chiuderanno province, comuni, scuole. Io però ho detto: “Per fortuna che siamo in un Paese democratico”. <hi rend="#b">Ma la tentazione resta. Per fortuna che in Italia la pena capitale è stata abolita anche in tempi di guerra.</hi><lb/>Io ho votato contro l’abolizione, è stato un errore straordinario. In caso di guerra uno Stato deve ricorrere alla pena di morte. Per esempio se un cretino mette la bomba atomica. <hi rend="#b">Lei da ragazzo era nel Msi. Cantavate inni ai colonnelli greci.</hi><lb/>Io sono già colonnello, non posso inneggiare ai colonnelli (ride, ndr). Sono ragazzate, uguali a quelle dei comunisti che manifestavano per Mao e Pol Pot. Io da carabiniere ho giurato fedeltà alla democrazia. Io sono per la patria, un nazionalista. <hi rend="#b">Il contrario di Monti, dal suo punto di vista.</hi><lb/>Oggi governa il capitalismo, non il popolo.<hi rend="#b">I poteri forti.</hi><lb/>Non amo le teorie complottiste. Guardo i risultati. <hi rend="#b">Guardiamoli.</hi><lb/> I risultati dicono che oggettivamente Monti è al servizio delle banche e delle multinazionali.<hi rend="#b">Oggettivamente servo.</hi><lb/> Io sono per un governo democratico. Per me chiunque sarebbe meglio di Monti, a patto che vinca le elezioni. Preferirei persino un governo di sinistra a quello di oggi. <hi rend="#b">Meglio Bersani?</hi><lb/> Non solo. Meglio Bersani o Prodi o Di Pietro. Non ho dubbi. <hi rend="#b">Ma il suo partito, il Pdl, sostiene Monti.</hi><lb/>Io ho votato solo la fiducia iniziale. Lo ha fatto anche l’Idv. Da nazionalista apprezzavo che per la prima volta Pd e Pdl firmassero una tregua nel-l’interesse della patria. <hi rend="#b">Preludio al disincanto.</hi><lb/>Poi mi sono astenuto. Una sola volta ho votato contro. <hi rend="#b">Quando?</hi><lb/>Contro la Fornero. Ha massacrato la previdenza delle forze dell’ordine. Chi porta le armi meriterebbe più considerazione. <hi rend="#b">Militare e malpancista.</hi><lb/>I malpancisti sono tanti, mica solo nel Pdl. <hi rend="#b">Però nessuno stacca la fatidica spina.</hi><lb/>Nessun partito vuole prendersi la responsabilità di andare alle urne. I leader hanno paura dello scatafascio finale.<hi rend="#b">E di cambiare il Porcellum.</hi><lb/>La lotta alla Casta è figlia del Porcellum. Io li vedo i miei colleghi. <hi rend="#b">E cosa vede?</hi><lb/>C’è gente che sta solo due giorni in Parlamento e non capisce niente. <hi rend="#b">Il resto della settimana?</hi><lb/>Fanno i turisti.<hi rend="#b">È bastata una nomina.</hi><lb/> Oggi il 70 per cento di loro pensa solo alla sopravvivenza. <hi rend="#b">Poltrone vaganti e in pena.</hi><lb/>Col Porcellum abbiamo avuto ministri senza voti e che non salutavano nessuno. <hi rend="#b">Ma lei non teme.</hi><lb/>Sono stato eletto due volte consigliere regionale con 16mila voti. Col maggioritario, ho vinto in un collegio storico della sinistra. <hi rend="#b">Lei non teme ma cumula tra Salerno e Roma.</hi><lb/>Ho rinunciato allo stipendio della Provincia. Quella sul doppio incarico è una polemica demagogica. I sindaci o presidenti di provincia ci sono sempre stati in Parlamento. <hi rend="#b">Il Porcellum è un evidenziatore della Casta</hi>.<lb/> Appunto. Ma io sono tra i più produttivi. Il Pdl ha una classe dirigente sul territorio, migliore dei vertici. Lo dimostrano i sondaggi. <hi rend="#b">Cioè?</hi><lb/> Un sindaco di solito ha un gradimento sempre superiore al 40 per cento. I leader di partito non vanno oltre il 30. <hi rend="#b">Lei è un ex delle leggi ad personam. La ex Cirielli sulla prescrizione per B. e Previti.</hi><lb/>La mia proposta doveva restringere i benefici per i recidivi. Fu Ghedini ad agganciare il vagone della prescrizione. <hi rend="#b">E lei ritirò la firma.</hi> La prescrizione fu un errore strategico, lo dissi in ogni sede. Ma Ghedini decise che bisognava andare avanti. </p>
    <p>
      <hi rend="#b">Gli ordini non si discutono.</hi>
    </p>
    <p>La mia linea sulla giustizia non è mai stata quella di Berlusconi. Ho un fratello pm e una testimone delle mie nozze è un magistrato di Md. Credo in un garantismo nobile.</p>
    <p>
      <hi rend="#b">Anche per il suo amico Alberico Gambino, sindaco di Pagani arrestato per camorra?</hi>
    </p>
    <p>Io sono non amico, ma molto amico di Alberico. Lui si sta difendendo nel processo. Non è un camorrista o un colletto bianco dei clan. Da carabiniere me ne sarei accorto in anni di amicizia.</p>
    <p>
      <hi rend="#b">Onorevole e presidente ma anche futuro regnante di Arechi. Lei vuole rifare il principato di Salerno con Avellino e Benevento.</hi>
    </p>
    <p>La Consulta non ci ha fatto fare il referendum. Ma non ci arrendiamo.</p>
    <p>
      <hi rend="#b">Basta con Napoli e la Campania.</hi>
    </p>
    <p>Napoli è già ricca e si frega i nostri soldi per i suoi guai.</p>
    <p>da <hi rend="#i">Il Fatto Quotidiano</hi> del 1 agosto 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>