<doc sitename="Il Fatto Quotidiano" title="Elezioni, Berlusconi: &quot;La sinistra è brutta e cattiva. Vinceremo noi&quot; - Il Fatto Quotidiano" author="RQuotidiano" date="2013-02-01" url="http://www.ilfattoquotidiano.it/2013/02/01/elezioni-berlusconi-sinistra-e-brutta-e-cattiva-vinceremo-noi/486725/" hostname="ilfattoquotidiano.it" description="“Io sono anche un po’ strega, ci ho sempre azzeccato e dentro di me ho l’intimo sentimento che vinceremo“. Silvio Berlusconi, nel corso della presentazione della lista Pdl nel Lazio, ha detto di sentirsi vicino alla vittoria, anche se, scherzando, davanti a tutti i candidati, ha aggiunto: “Non è che ce la meritiamo molto, siamo anche …" categories="Elezioni 2013" tags="Mario Monti;PDL;Pier Luigi Bersani;Silvio Berlusconi" fingerprint="e7a53605eaae06ad">
  <main>
    <head rend="h1">Elezioni, Berlusconi: “La sinistra è brutta e cattiva. Vinceremo noi”</head>
    <graphic src="https://st.ilfattoquotidiano.it/wp-content/uploads/2013/01/berlusconi_interna_nuova1.jpg"/>
    <p>“Io sono anche un po’<hi rend="#b"> strega</hi>, ci ho sempre azzeccato e dentro di me ho l’intimo sentimento che<hi rend="#b"> vinceremo</hi>“. <hi rend="#b">Silvio Berlusconi</hi>, nel corso della presentazione della lista <hi rend="#b">Pdl</hi> nel <hi rend="#b">Lazio</hi>, ha detto di sentirsi vicino alla vittoria, anche se, scherzando, davanti a tutti i candidati, ha aggiunto: “Non è che ce la meritiamo molto, siamo anche un po’ dei modesti peccatori…”. Poi si rivolge ad <hi rend="#b">Angelino Alfano</hi> che è al suo fianco e gli chiede: “Perché guardi me? Io guardavo te…”. E aggiunge: “La<hi rend="#b"> sinistra</hi> però è <hi rend="#b">brutta e cattiva</hi>“.</p>
    <p>Il Cavaliere ha anche dichiarato che con un’eventuale vittoria di <hi rend="#b">”Monti e Bersani</hi> le<hi rend="#b"> tasse</hi> andranno alle<hi rend="#b"> stelle</hi>” perché “su questo i loro programmi coincidono”. “Noi siamo nella direzione opposta – ha continuato – La ricetta del benessere è<hi rend="#b"> meno tasse</hi>, sulle imprese, sulle famiglie, sul lavoro, questo significa più consumi, più produzione e più entrate nelle casse dello Stato”. E a differenza della strategia di Monti che “abbiamo capito”, perché “lascia che parliamo noi e poi ripete le stesse cose”, per l’ex premier “la<hi rend="#b"> linea di Bersani</hi> con cui pensa di vincere non l’abbiamo capita. Bersani ha come suggeritore <hi rend="#b">Vendola</hi> che ci vuole mandare all’inferno, noi invece lo vogliamo mandare a vivere in <hi rend="#b">paradiso</hi>, ma in quello <hi rend="#b">comunista in nord Corea</hi>“.</p>
    <p>Ritiene “una<hi rend="#b"> menzogna</hi> assoluta che quando noi lasciammo il governo nel 2011 l’Italia fosse a un passo dal<hi rend="#b"> burrone</hi>“. Anzi, crede che il Paese fosse “in una posizione tranquilla. Quella<hi rend="#b"> mistificazione</hi> fatta sullo <hi rend="#b">spread</hi> era quella buffonata di soli due punti in più che l’Italia doveva pagare sui propri <hi rend="#b">titoli di Stato</hi>. Quella febbre voleva dire pagare solo 6 miliardi in più sugli 80 che paghiamo per interessi”. L’ex premier è poi tornato a criticare il divieto di <hi rend="#b">pagamento in contanti</hi> sopra i mille euro e ha spiegato che questa misura ha fatto sì che “per le scarpe delle signore, le borse delle signore e le <hi rend="#b">pellicce</hi> delle signore si è dovuti andare a <hi rend="#b">comprarle all’estero</hi>, in Svizzera e a Montecarlo”. Non solo, Berlusconi ha criticato anche la misura per cui “le vendite superiori a 3.500 euro devono essere comunicate a<hi rend="#b"> Equitalia</hi>: morale, c’è paura di acquistare ed è questo il risultato finale di una gestione dissennata della nostra economia, a causa dell’applicazione delle politiche economiche europee a trazione tedesca”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>