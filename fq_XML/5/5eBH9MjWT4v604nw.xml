<doc sitename="Il Fatto Quotidiano" title="Financial Times: &quot;Monti non è l'uomo giusto per guidare l'Italia&quot; - Il Fatto Quotidiano" author="RQuotidiano" date="2013-01-21" url="http://www.ilfattoquotidiano.it/2013/01/21/elezioni-financial-times-monti-non-e-luomo-giusto-per-guidare-litalia/475781/" hostname="ilfattoquotidiano.it" description="”Mario Monti non è l’uomo giusto per guidare l’Italia”. Titola così un editoriale di Wolfgang Munchau pubblicato sul Financial Times online, secondo cui il suo esecutivo “ha provato a introdurre riforme strutturali modeste”, annacquate fino alla “irrilevanza macroeconomica”. Il Professore “ha promesso riforme” finendo per “aumentare le tasse” e anche sul calo dello spread molti italiani “sanno …" categories="Elezioni 2013" tags="Financial Times;Mario Draghi;Mario Monti;Pier Luigi Bersani;Silvio Berlusconi" fingerprint="121ee4a57c92d560">
  <main>
    <head rend="h1">Financial Times: “Monti non è l’uomo giusto per guidare l’Italia”</head>
    <graphic src="https://st.ilfattoquotidiano.it/wp-content/uploads/2013/01/monti-governo-interna-nuova.jpg" alt="Mario Monti"/>
    <p>”<hi rend="#b">Mario Monti</hi> non è l’uomo giusto per <hi rend="#b">guidare</hi> l’Italia”. Titola così un editoriale di <hi rend="#b">Wolfgang Munchau </hi>pubblicato sul <hi rend="#i">Financial Times</hi> online, secondo cui il suo esecutivo “ha provato a introdurre riforme strutturali modeste”, annacquate fino alla <hi rend="#b">“irrilevanza macroeconomica”</hi>. Il Professore “ha promesso riforme” finendo per <hi rend="#b">“aumentare le tasse” </hi>e anche sul calo dello spread molti italiani “sanno che è legato a un altro Mario, a <hi rend="#b">Draghi</hi>”. In più, nonostante abbia salvato l’Italia dal “baratro e da <hi rend="#b">Silvio Berlusconi</hi>“, è altrettanto vero che “iniziato come tecnico” per poi emergere “come un duro politico”.</p>
    <p>Munchau confronta il premier con gli avversari politici e ritiene che <hi rend="#b">Pier Luigi Bersani</hi>, pur avendo sostenuto le politiche di austerità, adesso tenta di prenderne le distanze. Il leader del Pd si è mostrato<hi rend="#b"> “esitante”</hi> rispetto alle riforme strutturali, anche se potrebbe avere lievemente più chance rispetto a Monti nel confronto con<hi rend="#b"> Angela Merkel</hi> grazie alla sua possibilità di collaborazione col presidente francese <hi rend="#b">François Hollande.</hi> Monti invece – prosegue il giornale – da premier non ha detto alla cancelliera tedesca “che l’impegno per la moneta unica sarebbe dovuto dipendere dall’unione bancaria”, dagli eurobond e da “<hi rend="#b">politiche economiche più espansive</hi> da parte di Berlino”.</p>
    <p>Per quanto riguarda invece <hi rend="#b">Berlusconi</hi>, l’<hi rend="#i">Ft</hi> nota che l’alleanza con la <hi rend="#b">Lega</hi>, seppur indietro nei sondaggi, sta guadagnando consensi e ritiene che “fino ad ora la <hi rend="#b">campagna</hi> dell’ex primo ministro sia stata “<hi rend="#b">positiva</hi>“. Il Cavaliere ha infatti lanciato un <hi rend="#b">messaggio anti-austerità</hi> a cui è sensibile l’elettorato deluso e ha “continuato a criticare la <hi rend="#b">Germania</hi> per la sua riluttanza ad accettare gli eurobond e a permettere che la Bce acquistasse bond italiani incondizionatamente”. Munchau si augura così che la storia accordi all’attuale presidente del Consiglio “un ruolo simile a quello giocato da <hi rend="#b">Henrich Bruning</hi>, il cancelliere tedesco tra il 1930-1932. Anche lui è stato parte di un consenso prevalente sul fatto che non ci fosse alternativa all’austerity” e conclude affermando che “l’Italia ha ancora<hi rend="#b"> poche scelte</hi>. Ma le deve fare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>