<doc sitename="Il Fatto Quotidiano" title="Nuovo governo, Bersani: &quot;Non mi occupo di larghe intese, la proposta è per tutti&quot; - Il Fatto Quotidiano" author="RQuotidiano" date="2013-03-24" url="http://www.ilfattoquotidiano.it/2013/03/24/nuovo-governo-bersani-non-occupo-larghe-intese-proposta-per-tutti/540689/" hostname="ilfattoquotidiano.it" description="Di larghe intese non si occupa, ma la proposta di governo è aperta a tutte le forze parlamentari. Il presidente incaricato Pier Luigi Bersani continua le sue consultazioni in vista della formazione di un eventuale governo, anche se si lascerà l’ultimo giorno per incontrare i partiti presenti in Parlamento. Il primo punto è il nuovo no …" categories="Politica" tags="Consultazioni;Governo Bersani;Governo di Larghe Intese;Mario Monti;Nuovo Governo;Silvio Berlusconi" fingerprint="a0f7171d6916c025">
  <main>
    <head rend="h1">Nuovo governo, Bersani: “Non mi occupo di larghe intese, la proposta è per tutti”</head>
    <graphic src="https://st.ilfattoquotidiano.it/wp-content/uploads/2013/03/bersani-interna-new.jpg"/>
    <p>Di<hi rend="#b"> larghe intese</hi> non si occupa, ma la proposta di governo è aperta a tutte le forze parlamentari. Il presidente incaricato <hi rend="#b">Pier Luigi Bersani</hi> continua le sue <hi rend="#b">consultazioni </hi>in vista della formazione di un eventuale governo, anche se si lascerà l’ultimo giorno per incontrare i partiti presenti in Parlamento. Il primo punto è il nuovo no a governissimi: “Larghe intese? Non me ne sto occupando. Mi sto occupando dei problemi del Paese”. Un’apparente risposta a <hi rend="#b">ItaliaFutura</hi> che in un editoriale sul proprio sito dice no a “governicchi”. “La proposta che rivolgo alle forze parlamentari si basa su uno schema che consente a ciascuna di esse di riconoscervisi – spiega Bersani rispondendo a una domanda su un possibile accordo con il Pdl – e non può prescindere da una esigenza di cambiamento”. Proposta che prevede pure “un binario per far viaggiare riforme istituzionali ed elettorale”. “Ciò – continua – mette ogni forza parlamentare nelle condizioni di potervi trovare qualcosa di positivo. Questa mi sembra la strada più sensata ancorché stretta, che offro a tutte le forze parlamentari. Altre mi sembrano più complicate”. Ma per un governissimo (<ref target="http://www.ilfattoquotidiano.it/2013/03/24/governo-delrio-gela-bersani-pronti-a-governo-di-scopo-con-pdl/540485/">o un “governo di scopo” per dirla con Graziano Delrio</ref>) comincia a spingere anche una parte del Pd. </p>
    <p>Dopo ecco un nuovo messaggio al<hi rend="#b"> Movimento Cinque Stelle</hi>: “Anche <hi rend="#b">Grillo</hi> si deve rendere conto che non ha il monopolio del cambiamento – dichiara rispondendo all’attacco a Grasso e Boldrini – Bisogna fare attenzione continuando a distruggere ogni segno buono di cambiamento non so dove si arriva. E comunque la scelta di Grasso e Boldrini non l’ha fatta a Bersani, ma per incrociare le richieste di cambiamento”.</p>
    <p>“Senza i voti di <hi rend="#b">Scelta Civica</hi> il ‘piano A’ di Bersani non potrà vedere la luce e la parola ripasserà immediatamente al presidente <hi rend="#b">Napolitano </hi>– aveva scritto <hi rend="#b">Italia Futura</hi> sul sito – Anche per questo è necessario dire con maggiore chiarezza che non siamo disposti a sostenere governicchi”. L‘associazione di cui fa parte <hi rend="#b">Andrea Romano</hi>, uno degli esponenti di punta al seguito di <hi rend="#b">Mario Monti</hi> prende posizione rispetto al tentativo di Bersani di formare un governo. Dando voce alla posizione che circola dentro Scelta Civica: “Quello che serve all’Italia è un ‘governo di scopo’ che abbia una largo consenso parlamentare, non un confuso tentativo di strappare qualche parlamentare qua e là per varare un esecutivo debole”, con “una indecorosa caccia ai voti leghisti e grillini”, per dirla ancora con Italia Futura. La presa di posizione di Italia Futura arriva dopo che <hi rend="#b">Berlusconi</hi><ref target="http://www.ilfattoquotidiano.it/2013/03/23/b-capo-dello-stato-sia-di-centrodestra-noi-pronti-a-nuova-campagna-elettorale/539954/">ha aumentato la pressione, con la manifestazione di sabato</ref>. Il Pdl vuol mettere il Pd nell’angolo, invitandolo a fare un governo di larghe intese, punto e basta. “Il Pdl è pronto a condividere un’azione di governo per affrontare la grave crisi economica. Bersani non si illuda”, ha detto<hi rend="#b"> Maurizio Gasparri</hi>. E <hi rend="#b">Angelino Alfano</hi> ha scritto su Twitter: “Non pensi di poter fare a meno di noi”.</p>
    <p>Ma più il segretario procede negli incontri e più la strada appare sbarrata. Anche da <hi rend="#b">Confindustria</hi> sono arrivate infatti richieste abbastanza esplicite di allargare il più possibile la maggioranza di governo. “Non c’è rimasto tempo, siamo vicinissimi alla fine” ha detto il presidente <hi rend="#b">Giorgio Squinzi</hi> al termine dell’incontro con Bersani. Per il presidente degli industriali serve un “governo stabile in grado di governare e che faccia appello a tutti gli uomini di buona volontà”. </p>
    <p>Ieri <hi rend="#b">Roberto Saviano</hi>, oggi il presidente del Censis, <hi rend="#b">Giuseppe De Rita</hi>: di certo<hi rend="#b"> Pier Luigi Bersani</hi> si sta giocando il tutto per tutto. E questo passa anche per una serie di incontri da “premier in pectore” che va formando la sua squadra di governo. Il “dream team” con il quale dovrebbe stupire e zittire tutti quelli che gli remano contro. In questi giorni, le indiscrezioni e le ipotesi sui nomi si moltiplicano, ma gli unici accreditati dal segretario Pd che evidentemente ci ha tenuto a rendere poubblici i colloqui sono questi due.</p>
    <p>Le consultazioni del leader del centrosinistra proseguiranno domani dalle 10.30 con i <hi rend="#b">sindacati</hi>, poi con<hi rend="#b"> Rete Imprese Italia</hi> e alle 13 da una rappresentanza del mondo <hi rend="#b">ambientalista</hi>. Nel pomeriggio sono in programma alle 15 un incontro con <hi rend="#b">don Luigi Ciotti</hi>, successivamente una delegazione del <hi rend="#b">Forum delle associazioni giovanili</hi> e del <hi rend="#b">Consiglio nazionale degli studenti</hi> e ancora il <hi rend="#b">Consiglio Italiano del Movimento Europeo</hi>, insieme al <hi rend="#b">Movimento Federalista Europeo</hi> e alla <hi rend="#b">Gioventù Federalista Europea</hi>.</p>
    <p>La strategia mediatica verso Palazzo Chigi sabato si è arricchita di una scelta d’immagine: un leader “sereno” e “senza problemi personali”, come lo stesso Bersani si è definito, alla faccia dei media che l’hanno dipinto scuro, accigliato, sull’orlo di una crisi di nervi. Così si è presentato a Montecitorio per l’inizio della consultazioni. E così ha scelto di far girare le immagini del festeggiamento serale con birretta all’Open Baladin a Roma. Lo stesso locale in cui era stato immortalato mentre scriveva – da solo, davanti a una birra– la relazione per un’assemblea nazionale del Pd. Lo stesso in cui era andato a festeggiare la vittoria alle primarie su <hi rend="#b">Matteo Renzi</hi>. Ma la strada per il governo sembra sempre più stretta. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>