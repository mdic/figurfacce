<doc sitename="Il Fatto Quotidiano" title="Convenzione, Renzi: &quot;Gravissimo fare di Berlusconi un padre costituente&quot; - Il Fatto Quotidiano" author="RQuotidiano" date="2013-05-03" url="http://www.ilfattoquotidiano.it/2013/05/03/convenzione-renzi-gravissimo-fare-di-berlusconi-padre-costituente/581802/" hostname="ilfattoquotidiano.it" description="Matteo Renzi boccia sul nascere l’ipotesi che la presidenza della Convenzione venga affidata al Cavaliere. “Ora non esageriamo, un conto è fare un governo con il Pdl perché non ci sono alternative, altro è dare la Convenzione a Berlusconi”, ha detto il sindaco di Firenze parlando con i suoi parlamentari. “Se serve lo dirò: non è che possiamo …" categories="Politica" tags="Matteo Renzi;Silvio Berlusconi" fingerprint="ffb9f4386d2ad939">
  <main>
    <head rend="h1">Convenzione, Renzi: “Gravissimo fare di Berlusconi un padre costituente”</head>
    <graphic src="https://st.ilfattoquotidiano.it/wp-content/uploads/2013/04/matteo-renzi-interna-nuova.jpg" alt="Matteo Renzi"/>
    <p><hi rend="#b">Matteo Renzi</hi> boccia sul nascere l’ipotesi che la presidenza della <hi rend="#b">Convenzione</hi> venga affidata al Cavaliere. “Ora non esageriamo, un conto è fare un governo con il <hi rend="#b">Pdl</hi> perché non ci sono alternative, altro è dare la Convenzione a Berlusconi”, ha detto il sindaco di Firenze parlando con i suoi parlamentari. “Se serve lo dirò: non è che possiamo arrivare a trasformarlo in un <hi rend="#b">padre costituente</hi>“, ha aggiunto secondo quanto riferisce <hi rend="#i">Repubblica</hi>, è una clausola che ”non può rientrare negli accordi di governo”.</p>
    <p>Intanto l’ex presidente della Camera <hi rend="#b">Luciano Violante</hi>, intervistato dal <hi rend="#i">Messaggero</hi>, ha avvertito che “le precedenti commissioni non hanno avuto esiti positivi perché danneggiate dalle tensioni politiche quotidiane, perciò è opportuno che la Convenzione sia fuori dal Parlamento e quindi meno esposta alla conflittualità tra i partiti”. L’attacco ai principi costituzionali, ha aggiunto, “non viene dalla Convenzione, ma dalla<hi rend="#b"> stagnazione</hi> nella quale ci troviamo”. I parlamentari, secondo Violante, “avrebbero una triplice funzione: starebbero nella sede che redige le nuove regole, nelle commissioni affari costituzionali che devono dare il parere sulle singole proposte della Convenzione e nelle assemblee parlamentari che devono votarle”.</p>
    <p>Quanto al numero di membri, “dovremmo stare tra i 40 e i 70”. Mentre sulla presidenza della Convenzione, “tutti coloro che hanno ricoperto importanti incarichi istituzionali possono presiedere questo organismo”, osserva Violante, che sul nome di <hi rend="#b">Silvio Berlusconi</hi> dice: “Anche il ministro delle riforme è del Pdl. E’ bene che non ci siano esponenti dello stesso partito nel governo e alla guida della Convenzione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>