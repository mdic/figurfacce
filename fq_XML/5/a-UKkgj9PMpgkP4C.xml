<doc sitename="Il Fatto Quotidiano" title="Mediaset, i giudici su Berlusconi: &quot;Vi è la prova che abbia gestito enorme evasione&quot; - Il Fatto Quotidiano" author="RQuotidiano" date="2013-05-23" url="http://www.ilfattoquotidiano.it/2013/05/23/mediaset-berlusconi-condannato-giudici-sistema-portato-avanti-nonostante-ruoli-pubblici/603397/" hostname="ilfattoquotidiano.it" description="Frode fiscale anche da capo del governo. E’ questa la riflessione in sintesi dei giudici della d’appello di Milano che l’8 maggio scorso hanno confermato la condanna a 4 anni e l’interdizione dai pubblici uffici per Silvio Berlusconi nel processo Mediaset. Nelle motivazioni della sentenza si parla di “un sistema portato avanti per molti anni” …" categories="Giustizia" tags="Diritti TV;Evasione Fiscale;Frode Fiscale;Processo Mediaset;Silvio Berlusconi" fingerprint="e5ae4230784cc033">
  <main>
    <head rend="h1">Mediaset, i giudici su Berlusconi: “Vi è la prova che abbia gestito enorme evasione”</head>
    <graphic src="https://st.ilfattoquotidiano.it/wp-content/uploads/2013/05/berlusconi_interna1.jpg"/>
    <p><hi rend="#b">Frode fiscale</hi> anche da capo del governo. E’ questa la riflessione in sintesi dei giudici della d’<hi rend="#b">appello di Milano </hi>che l’8 maggio scorso hanno confermato la <ref target="http://www.ilfattoquotidiano.it/2013/05/08/mediaset-berlusconi-condannato-in-appello-ghedini-giudici-di-milano-prevenuti/587873/">condanna a 4 anni e l’interdizione dai pubblici uffici per Silvio Berlusconi nel processo Mediaset.</ref> Nelle motivazioni della sentenza si parla di “un sistema portato avanti per molti anni” dall’ex premier e “proseguito nonostante i <hi rend="#b">ruoli pubblici assunti.</hi> E condotto in posizione di assoluto vertice”. Il leader del Pdl è considerato quindi tra i “responsabili di vertice di tale illecita complessiva operazione”.</p>
    <p><hi rend="#b">Se Cassazione confermerà sarà il Senato a decidere il destino del Cavaliere</hi>. Il verdetto e le motivazioni aprono adesso la strada verso quello che sarà il giudizio definitivo in <hi rend="#b">Cassazione.</hi> Quello che teme il Cavaliere non è la condanna a 4 anni (3 anni sono stati indultati), ma la pena accessoria ovvero l’i<hi rend="#b">nterdizione dei pubblici uffici</hi> che comporterebbe la <hi rend="#b">decadenza </hi>dalla sua carica di senatore come prevede la legge. Ebbene, e non è un dato di poco rilievo, la perdita del pubblico ufficio a causa di una sentenza definitiva deve comunque essere votata dalla Camera di appartenenza. Quindi se e quando gli ermellini dovessero confermare in terzo grado questo verdetto comunque sarà la politica e non la legge a decidere se “espellere” il Cavaliere dalle istituzioni. Una possibilità che, in considerazione del “matrimonio di interesse” tar Pd e Pdl, sembra molto più che lontana.</p>
    <p>Spetterebbe quindi alla <hi rend="#b">Giunta delle elezioni e dell’immunità </hi>(il cui presidente non è stato ancora eletto, ndr) avviare la “Procedura di contestazione dell’elezione”. Quasi un altro giudizio che nel caso di Berlusconi prevederebbe un relatore della Regione Molise il collegio elettorale scelto dal leader del Pdl. Il parere della giunta poi dovrebbe ricevere il definitivo e vincolante via libera dall’aula di Palazzo Madama. Quello che potrebbe cambiare lo scenario sarà un eventuale verdetto di condanna nel <hi rend="#b">processo Ruby</hi>, <ref target="http://www.ilfattoquotidiano.it/2013/05/04/arriva-ddl-severino-tribunali-nel-caos-e-ora-processo-ruby-rischia-nulla-di-fatto/583150/">ma la nuova legge sulla corruzione-concussione potrebbe riservare qualche sorpresa di carattere procedurale</ref> e si è ancora in attesa della decisione delle sezioni Unite della Cassazione sulla questione.</p>
    <p><hi rend="#b">Per i giudici di secondo grado la gestione dei diritti faceva capo al leader del Pdl</hi>. La gestione dei <hi rend="#b">diritti televisivi</hi> e<hi rend="#b"> cinematografici</hi> faceva capo al leader del Pdl. “Era assolutamente ovvio – scrivono – che la gestione dei diritti, il principale costo sostenuto dal gruppo, fosse una <hi rend="#b">questione strategica</hi> e quindi fosse di interesse della proprietà, di una proprietà che, appunto, rimaneva interessata e coinvolta nelle <hi rend="#b">scelte gestionali</hi>, pur abbandonando l’operatività giornaliera”. I giudici, presieduti da Alessandra Galli, sottolineano che “<hi rend="#b">almeno fino al 1998</hi> e, quindi, fino a quando ai vertici della gestione dell’acquisto dei diritti vi era stato Bernasconi, vi erano state anche le riunioni per decidere le strategie del gruppo, riunioni con il proprietario del gruppo, con Berlusconi”. E ancora i magistrati ragionano spiegando che: “Ad agire era una ristrettissima cerchia di persone che non erano affatto collocate nella lontana periferia del gruppo ma che erano vicine, tanto da frequentarlo tutti (da <hi rend="#b">Bernasconi</hi> ad <hi rend="#b">Agrama</hi>, da <hi rend="#b">Cuomo</hi> a <hi rend="#b">Lorenzano</hi>) personalmente, al sostanziale proprietario (rimasto certamente tale in tutti quegli anni) del medesimo, l’odierno imputato Berlusconi. Un imputato – continuano – un imprenditore che pertanto avrebbe dovuto essere così sprovveduto da non avvedersi del fatto che avrebbe potuto notevolmente ridurre il <hi rend="#b">budget</hi> di quello che era il maggior costo per le sue aziende e che tutti questi personaggi, che a lui facevano diretto riferimento, non solo gli occultavano tale fondamentale opportunità ma che, su questo, lucravano ingenti somme, sostanzialmente a lui, oltre che a Mediaset, sottraendole”. In base alle testimonianze rese in aula nel processo di primo grado, secondo il giudice d’appello “Berlusconi rimane infatti al vertice della gestione dei diritti, posto che (…) Bernasconi rispondeva a Berlusconi senza nemmeno passare per il cda”. Inoltre, si legge nelle motivazioni, tra il Cavaliere e l’ex manager morto nel 2001 non c’era “altro soggetto con poteri decisionali nel settore dei diritti, neppure dopo la quotazione in borsa e la cosidetta ‘discesa in campo’, nella politica, di Berlusconi”.</p>
    <p><hi rend="#b">I magistrati: “Impossibile concedere le attenuanti a Berlusconi”.</hi> Negli anni Mediaset si è resa protagonista di una <hi rend="#b">gestione dei diritti tv</hi> secondo i giudici di secondo grado ”del tutto <hi rend="#b">incomprensibile</hi> dal punto di vista societario”. Il collegio evidenzia che ”non aveva alcun senso acquistare ad un determinato prezzo quel che si era già individuato acquistabile ed effettivamente acquistato ad un prezzo molto minore”. Il riferimento e’ alle numerose societa’ schermo che – stando all’ipotesi accusatoria – sarebbero servite a Berlusconi per far lievitare il prezzo dei diritti televisivi e cinematografici acquistati da Mediaset presso le principali majors statunitensi e, percio’, a creare fondi neri all’estero per frodare il fisco italiano. La Corte d’Appello di Milano ha ritenuto che ”in relazione alla oggettiva gravità del reato, è ben chiara l’impossibilità di concedere le attenuanti generiche”.</p>
    <p><hi rend="#b">“Prova orale e documentale che Berlusconi abbia gestito fase iniziale dell’enorme evasione fiscale”</hi>. Nelle carte del processo d’appello sui diritti tv di Mediaset ”vi è la<hi rend="#b"> prova</hi>, <hi rend="#b">orale</hi> e<hi rend="#b"> documentale</hi>, che Silvio Berlusconi abbia direttamente gestito la fase iniziale dell<hi rend="#b">‘enorme evasione fiscale</hi> realizzata con le società off shore … Era riferibile a Berlusconi – puntualizzano i giudici – l’ideazione, la <hi rend="#b">creazione</hi> e lo<hi rend="#b"> sviluppo del sistema</hi> che consentiva la disponibilità di <hi rend="#b">denaro separato da Fininvest ed occulto</hi> al fine di mantenere ed alimentare illecitamente disponibilità patrimoniali estere presso conti correnti intestati a varie società che erano a loro volta amministrate da fiduciari di Berlusconi”. Così il sistema dei diritti tv di Mediaset ”si scrive in un contesto più generale di ricorso a società off shore anche non ufficiali ideate e realizzate da Berlusconi avvalendosi di strettissimi e fidati collaboratori”. Invece “non vi è prova sufficiente” che il presidente di Mediaset <hi rend="#b">Fedele Confalonieri </hi>(assolto)<hi rend="#b">,</hi> “fosse realmente consapevole” del sistema “illecito” creato per la compravendita dei diritti tv. Operazione di cui “non gli si poteva attribuire un adeguata conoscenza (…) al punto da sovvertire quei bilanci” delle società.</p>
    <p>I giudici della Corte d’appello di Milano, insomma, non hanno dubbi sulle responsabilità dirette di Berlusconi: ”Non è verosimile – scrivono a questo proposito nelle motivazioni – che qualche dirigente di Fininvest o Mediaset abbia organizzato un sistema come quello accertato e, soprattutto, che la società abbia subito per 20 anni truffe per milioni di euro senza accorgersene”. Il sistema delle società off shore è stato ideato ”per il duplice fine di realizzaer un’imponente <hi rend="#b">evasione fiscale</hi> e di consentire la <hi rend="#b">fuoriuscita di denaro</hi> dal patrimonio di <hi rend="#b">Fininvest</hi> e <hi rend="#b">Mediaset</hi> a beneficio di Berlusconi”. <ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">Identico ragionamento utilizzato dai giudici di primo grado per motivare la pena inflitta al leader del Pdl</ref>: in quelle motivazioni i magistrati definivano l’imprenditore “dominus assoluto” di una “evasione notevolissima”.</p>
    <p><hi rend="#b">I legali Niccolò Ghedini e Piero Longo: “Ricorso in Cassazione”. “</hi>Si deve sottolineare come nella motivazione depositata quest’oggi le argomentazioni utilizzate siano del tutto erronee e sconnesse rispetto alla realtà fattuale e processuale” affermano, in una nota, Niccolò Ghedini e Piero Longo, legali di Silvio Berlusconi e annunciano ricorso. “Saranno oggetto di impugnazione nella certezza di una ben diversa decisione nel prosieguo del processo che riconoscerà l’insussistenza del fatto e l’estraneita’ del presidente Berlusconi”, scrivono.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>