<doc sitename="Il Fatto Quotidiano" title="Elezioni, i veti incrociati mettono a rischio il confronto tv in Rai - Il Fatto Quotidiano" author="Wanda Marra" date="2013-01-29" url="http://www.ilfattoquotidiano.it/2013/01/29/elezioni-veti-incrociati-mettono-a-rischio-confronto-tv-in-rai/483125/" hostname="ilfattoquotidiano.it" description="Lo studio è pronto, i conduttori scelti, Bruno Vespa e Mario Orfeo, sono già in pre-partita, il format – non certo un talk show, ma domande e risposte con tempi contingentati (come nel duello Renzi-Bersani) – in lavorazione. La Rai ce la sta mettendo tutta per arrivare prima nella lotta per il confronto televisivo tra …" categories="Elezioni 2013" tags="Antonio Ingroia;Beppe Grillo;Mario Monti;Oscar Giannino;Pier Luigi Bersani;Rai;Silvio Berlusconi" fingerprint="c89af175b1dfc628">
  <main>
    <head rend="h1">Elezioni, i veti incrociati mettono a rischio il confronto tv in Rai</head>
    <p>Lo studio è pronto, i conduttori scelti, <hi rend="#b">Bruno Vespa</hi> e <hi rend="#b">Mario Orfeo</hi>, sono già in pre-partita, il format – non certo un talk show, ma domande e risposte con tempi contingentati (come nel duello Renzi-Bersani) – in lavorazione. La Rai ce la sta mettendo tutta per arrivare prima nella lotta per il confronto televisivo tra i candidati premier. Peccato che la trattativa sia tutta in salita. “Disponibile al dibattito con tutti”, aveva detto <hi rend="#b">Pier Luigi Bersani</hi> qualche settimana fa. Disponibili anche gli altri. Sono dunque cominciati contatti, discussioni, diktat.</p>
    <p>In molti si sono offerti di ospitare il match elettorale: non solo il Tg1, ma anche Sky Tg 24 e La 7. Ieri, la svolta. In un Tweet del segretario Pd: “In campagna elettorale c’è poco spazio ai problemi degli italiani. Pronto a confronto tv con tutti i candidati se serve a discuterne”. A prima vista un’apertura, a uno sguardo più approfondito, un modo definitivo di dettare le condizioni: Bersani il confronto lo fa, ma se partecipano anche tutti gli altri. E dunque non solo Berlusconi e <hi rend="#b">Monti</hi>, ma anche <hi rend="#b">Ingroia</hi>, <hi rend="#b">Grillo</hi> e pure <hi rend="#b">Giannino</hi>. Se Ingroia mostra entusiasmo, la soluzione non piace al Professore. Vorrebbe una sfida a tre, i tre capi della coalizione.</p>
    <p>La Rai nella persona del direttore di Rai uno, <hi rend="#b">Giancarlo Leone</hi>, fa sapere (anche lui con un Tweet) che “forse il numero è troppo ristretto”. Insomma, si lavora a un confronto con tutti. Il braccio di ferro è chiarissimo, tra il segretario democratico che vuole ridurre al minimo l’esposizione mediatica, ed evitare di farsi “sbranare” dagli altri e gli sfidanti (oltre a Monti, ovviamente Berlusconi) che vogliono più spazio possibile. Non vuole storie Bersani, e peraltro moltiplica gli ostacoli: “Per il dibattito ne prendo anche due, <hi rend="#b">Alfano</hi> e Berlusconi insieme”. Come dire, chiariscano chi è il capo della coalizione una volta per tutte. “Il leader del Pd vuole buttare la palla in tribuna per paura del confronto con Berlusconi”, replica <hi rend="#b">Paolo Bonaiuti</hi>. Rincara Alfano. Per Bersani, comunque, l’asticella della trattativa è chiara: “O tutti o nessuno”. E se alla fine Grillo si rifiuta? “Vedremo”, dicono dallo staff del segretario. Che si lascia così la porta aperta per dire di no.</p>
    <p>Tra l’altro i tempi stringono: prima data utile sabato, ma si parla della prossima settimana. Quella dopo c’è <hi rend="#b">Sanremo</hi> e nell’ultima settimana di campagna elettorale sono già previsti in Rai dei faccia a faccia singoli. Magari anche con Grillo, che sta studiando quale invito televisivo accettare una volta annunciata l’intenzione di usarlo. I confronti, poi, dovrebbero essere due. In lizza per il secondo c’è <hi rend="#b">Sky Tg 24</hi>: tutti i candidati e il format collaudato con il dibattito delle primarie. Anche in quel caso tutto molto rigidamente regolato. Si parla dell’<hi rend="#b">8 febbraio</hi>, ma potrebbe anche essere l’ultima settimana di campagna. La7 si era proposta per dei faccia a faccia o delle sfide a 3: è evidente che non se ne farà nulla.</p>
    <p>“Si va al confronto a 6 settimana prossima in Rai. Credo che i cittadini vogliano altro”, denuncia <hi rend="#b">Enrico Mentana</hi> su Twitter. E <hi rend="#b">Lucia Annunziata</hi> – raccontando che per ora i candidati invitati a partecipare a l suo “Leader” non hanno risposto – sottolinea: “Servirebbero non interviste, ma un confronto con i cittadini. Invece sono spariti pure i comizi”.</p>
    <p>
      <hi rend="#b">Da Il Fatto Quotidiano del 29 gennaio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>