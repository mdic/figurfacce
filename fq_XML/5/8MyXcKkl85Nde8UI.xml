<doc sitename="Il Fatto Quotidiano" title="La Zanzara, Piero Ricca: &quot;Pascale con la sua storia non può farsi paladina progressista. Punta a candidarsi nel Pd&quot;. Scontro con Parenzo - Il Fatto Quotidiano" author="F Q" date="2023-03-22" url="https://www.ilfattoquotidiano.it/2023/03/22/la-zanzara-piero-ricca-pascale-con-la-sua-storia-non-puo-farsi-paladina-progressista-punta-a-candidarsi-nel-pd-scontro-con-parenzo/7105375/" hostname="ilfattoquotidiano.it" description="Duro scontro tra Piero Ricca e David Parenzo su Francesca Pascale. Sentite cosa si sono detti [Video]" categories="Politica" tags="David Parenzo;Francesca Pascale;La Zanzara;Lgbtqi;PD;Piero Ricca;Silvio Berlusconi" fingerprint="cff512b611fa246d">
  <main><p>Durissimo scontro a <hi rend="#i"> La Zanzara</hi> (Radio24) tra il giornalista </p><p><hi rend="#b">Piero Ricca</hi>e uno dei conduttori della trasmissione,</p><p><hi rend="#b">David Parenzo</hi>,</p><p><ref target="https://www.ilfattoquotidiano.it/2023/03/18/lo-scontro-tra-piero-ricca-e-francesca-pascale-a-milano-eri-quella-del-lecca-lecca-il-tuo-alito-dice-tutto/7101470/">sul battibecco avvenuto lo scorso sabato tra lo stesso Ricca e l’ex fidanzata di</ref></p><hi rend="#b">Silvio Berlusconi</hi>,<hi rend="#b">Francesca Pascale</hi>, durante la manifestazione delle famiglie arcobaleno a Milano.<p>Parenzo sfodera il solito canovaccio di irrisioni contro il giornalista per difendere Francesca Pascale e Silvio Berlusconi. Così, dopo una lunga premessa di epiteti à la ‘straccione’, ‘depensante’, ‘buffone’, pagliaccione da circo’, ‘matto’, ‘imbecille’, ‘codardo’ e ‘volgarissimo pirlacchione’, Ricca risponde a Parenzo che lo accusa di aver insultato l’attuale compagna di <hi rend="#b">Paola Turci</hi>: “Solo uno con la mentalità da schiavo come te scambia una critica per insulto. La signora Pascale ha frequentato in passato <hi rend="#b">ambienti intrisi di maschilismo, da Telecafone ad Arcore</hi>. Una donna che ha quel profilo biografico, secondo me e non certo secondo voi – continua – </p><p><hi rend="#b">non ha la titolarità morale per proporsi alla piazza progressista ‘arcobaleno’ come paladina dei diritti delle donne, degli omosessuali, delle minoranze</hi>. Non può titolarsi paladina di nessun valore positivo, perché viene da valori che contraddicono quegli ideali che sbandiera adesso. Coi soldi di “papi” (Silvio Berlusconi,</p><p><hi rend="#i">ndr</hi>) adesso fa la paladina delle donne e dei diritti. Non funziona così”.</p><p>“Che vuol dire ‘ambiente intriso di maschilismo’?”, chiede <hi rend="#b">Giuseppe Cruciani</hi>, dissentendo.<lb/> Ricca risponde: “Vuol dire che un vecchio puttaniere comprava la compagnia delle donne. Quando una di quelle donne che ha vissuto a casa sua e si è fatta piacere quell’ambiente si propone come paladina delle donne, <hi rend="#b">io vado in piazza, senza il vostro permesso, e dico la mia</hi>. Secondo me, è una ignobile opportunista e una falsa paladina. <hi rend="#b">E dico tutto questo nell’esercizio della mia libertà di pensiero</hi>, qual è il problema? – prosegue – La signora Pascale, che <hi rend="#b">gode ancora dei soldi di “papi”</hi>, per la sua storia di vita per me rappresenta dei disvalori che dovrebbero essere colti come tali anche da molte donne, perché <hi rend="#b">ha vissuto in quell’ambiente dove le donne venivano usate. E non l’ha mai denunciato.</hi> Quando compri la compagnia delle donne, le tratti come oggetti”.<lb/> “Ma era un <hi rend="#i">do ut des</hi>“, ribatte Cruciani.<lb/> “Lei si goda i soldi di Berlusconi – replica Ricca – ma quando la vedo comparire come paladina progressista e<hi rend="#b"> forse futura candidata per il Pd alle elezioni europee</hi>, io esprimo il mio dissenso e ricordo la sua storia. Lei sta puntando alla candidatura alle europee nel Pd. E i militanti progressisti arcobaleno sono pronti a votarla. Probabilmente, <hi rend="#b">secondo me, la regia è di Silvio che si fa delle grandi risate a casa coi pop-corn,</hi> perché ha messo la sua ex fidanzatina dentro l’arena progressista”.</p><p>Si discute poi dei trascorsi di Francesca Pascale a <hi rend="#i"> Telecafone</hi> (non esattamente un programma per fanciulli, come lei ha dichiarato sabato scorso). “Lì avrà scoperto la sua vocazione di paladina delle donne – ironizza Ricca – Poi ha studiato nel ‘centro studi’ di genere di Arcore, dove ha preso il master, ed è diventata idola della sinistra. Ma io non me la prendo tanto con lei, perché fa il suo ed è ipocrita che vuol fare la paladina. Me la prendo con quella piazza di progressisti che non l’hanno allontanata, perché la sua storia contraddice i loro valori. Questi </p><p><hi rend="#b">progressisti benpensanti</hi>hanno fatto male”.</p><p>E aggiunge: “Adesso lei vuole un figliolo ed è pronta per andare da <hi rend="#b">Fabio Fazio</hi>. <hi rend="#b">E questo presepe perbenista continua a perpetuarsi e i militanti progressisti arcobaleno sono pronti a votarla alle europee.</hi> Vi piace questo? A me no e lo dico perché sono libero a differenza vostra”.</p><p>La fine dell’intervista si chiude ancora con uno scambio serrato di offese tra Parenzo e Ricca, che chiosa: “Parenzo, dimmi in faccia queste cose. Sei un codardo, perché quando ci vediamo per strada invece scodinzoli. Fai il lecchino quando vedi un mezzo potente, il tuo è un lecchinaggio totale”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>