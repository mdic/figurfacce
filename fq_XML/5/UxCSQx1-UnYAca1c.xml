<doc sitename="Il Fatto Quotidiano" title="Berlusconi-Lario, separazione ufficiale: a lei 3 milioni al mese. A lui il patrimonio - Il Fatto Quotidiano" author="RQuotidiano" date="2012-12-28" url="http://www.ilfattoquotidiano.it/2012/12/28/berlusconi-lario-separazione-ufficiale-a-lei-3-milioni-al-mese-a-lui-patrimonio/456543/" hostname="ilfattoquotidiano.it" description="Tre milioni di euro al mese, cioè 100mila euro al giorno a Veronica Lario. In cambio, la rinuncia a chiedere la “violazione del dovere di fedeltà coniugale”. Finisce con questo accordo il matrimonio tra Silvio Berlusconi e la sua seconda moglie. A stabilirlo, come racconta questa mattina il Corriere della Sera, è una sentenza della …" categories="Cronaca" tags="Silvio Berlusconi;Veronica Lario" fingerprint="b8cb5a59f9465425">
  <main>
    <head rend="h1">Berlusconi-Lario, separazione ufficiale: a lei 3 milioni al mese. A lui il patrimonio</head>
    <graphic src="https://st.ilfattoquotidiano.it/wp-content/uploads/2012/12/lario-berlusconi-interna-new.jpg"/>
    <p>Tre milioni di euro al mese, cioè <hi rend="#b">100mila euro al giorno</hi> a Veronica Lario. In cambio, la rinuncia a chiedere la “violazione del dovere di fedeltà coniugale”. Finisce con questo accordo il matrimonio tra Silvio Berlusconi e la sua seconda moglie. A stabilirlo, come racconta questa mattina il <hi rend="#b">Corriere della Sera</hi>, è una sentenza della nona sezione civile del tribunale di Milano. La causa di separazione non consensuale, avviata il 3 maggio 2009, a pochi giorni dalla partecipazione dell’allora premier alla festa per i 18 anni di Noemi Letizia a Casoria, si conclude dunque con il valore dell’assegno di mantenimento fissato per legge in modo da assicurare alla moglie lo stesso tenore di vita del periodo di convivenza, ma non solo: la sentenza contiene anche indicazioni “patrimoniali”. A Berlusconi resta la <hi rend="#b">villa di Macherio</hi> (valore stimato 78 milioni), quella in cui Veronica ha vissuto per tutta la vita. E che, nel 2010, ha preferito lasciare. Il fattore decisivo che ha permesso di sbloccare l’istanza, comunque, è stato proprio la rinuncia a chiedere la “separazione con addebito all’altro coniuge di un comportamento cosciente e volontario contrario ai doveri nascenti che derivano dal matrimonio”. Veronica, per molto tempo, non si era dimostrata intenzionata a rinunciare a questo aspetto, anche perché la richiesta di divorzio nasceva da quello che definì “<hi rend="#b">ciarpame senza pudore</hi>” riferendosi alle candidature di giovani ragazze alle elezioni europee del 2009. La separazione resta “<hi rend="#b">non consensuale</hi>“, ma evidentemente la sentenza è frutto di un accordo tra le parti.</p>
    <p>La sentenza non toccherebbe invece gli <hi rend="#b">assetti societari</hi> delle aziende del Cavaliere e nemmeno gli equilibri tra le quote dei figli di primo letto (Marina e Piersilvio) e quelli avuti da Veronica (Barbara, Eleonora e Luigi). Secondo le indiscrezioni trapelate nel corso delle udienze, questo era uno dei nodi che ostacolavano l’accordo tra i coniugi, per la volontà della Lario di proteggere i suoi tre figli. </p>
    <p>La richiesta iniziale di mantenimento presentata dagli avvocati della Lario a quelli di Berlusconi era di <hi rend="#b">43 milioni di euro l’anno</hi>. La controfferta oltre dieci volte inferiore: “Non più di 300mila euro l’anno”. Ora, in campagna elettorale, con <ref target="http://tv.ilfattoquotidiano.it/2012/12/24/first-lady-francesca-pascale-a-presa-di-posizione-lanalisi-di-marco-lillo/215092/">voci di nozze imminenti con la 28enne </ref><hi rend="#b"> Francesca Pascale,</hi> il Cavaliere ottiene la separazione a condizioni molto vicine a quelle chieste dalla – ormai – ex moglie. A questo punto l’</p>
    <p><hi rend="#b">ipotesi di un nuovo matrimonio</hi>per l’ex premier non è impossibile, visto che la legge stabilisce che il divorzio decorre dall’udienza presidenziale nella quale è stato emesso il provvedimento di autorizzazione dei coniugi a vivere separati. Udienza che, nel caso Berlusconi-Lario, è avvenuta nel maggio 2009.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>