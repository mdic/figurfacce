<doc sitename="Il Fatto Quotidiano" title="Sequestro Spinelli, disposto il giudizio immediato per quattro rapitori - Il Fatto Quotidiano" author="RQuotidiano" date="2013-02-11" url="http://www.ilfattoquotidiano.it/2013/02/11/sequestro-spinelli-disposto-giudizio-immediato-per-quattro-rapitori/495876/" hostname="ilfattoquotidiano.it" description="Sequestro lampo, processo immediato. Il gip di Milano Paola Di Lorenzo ha disposto il giudizio immediato per Francesco Leone e tre albanesi accusati del rapimento di Giuseppe Spinelli, il ragioniere di Silvio Berlusconi e ufficiale pagatore delle Olgettine. Il processo è stato fissato per il prossimo 5 aprile davanti ai giudici della Corte d’Assise anche se, …" categories="Giustizia" tags="Giuseppe Spinelli;Lodo Mondadori;Olgettine;Procura di Milano;Sequestro Spinelli;Silvio Berlusconi" fingerprint="a2b17251b329a26c">
  <main>
    <head rend="h1">Sequestro Spinelli, disposto il giudizio immediato per quattro rapitori</head>
    <graphic src="https://st.ilfattoquotidiano.it/wp-content/uploads/2012/12/spinelli2_nuova-interna1.jpg" alt="Giuseppe Spinelli"/>
    <p>Sequestro lampo, processo immediato. Il gip di Milano Paola Di Lorenzo ha disposto il <hi rend="#b">giudizio immediato</hi> per Francesco Leone e tre albanesi <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">accusati del rapimento di Giuseppe Spinelli</ref>, il ragioniere di <hi rend="#b">Silvio Berlusconi </hi>e ufficiale pagatore delle Olgettine. Il processo è stato fissato per il prossimo 5 aprile davanti ai giudici della Corte d’Assise anche se, da quanto si è saputo, tutti i quattro imputati, rei confessi, dovrebbero chiedere il giudizio con <hi rend="#b">rito abbreviato.</hi> Se così fosse il processo si celebrerà davanti al giudice per l’udienza preliminare Chiara Valori. A chiedere il <ref target="http://www.ilfattoquotidiano.it/2013/01/29/sequestro-spinelli-pm-milano-chiedono-giudizio-immediato-per-4-indagati/483256/">giudizio immediato alla fine di gennaio sono stati il procuratore aggiunto Ilda Boccassini e il pm Paolo Storari</ref>, titolari dell’indagine, che avevano chiesto anche l’archiviazione per altri due uomini arrestati.</p>
    <p>Spinelli e la moglie tra il 15 e il 16 ottobre scorsi rimasero per circa undici ore nelle mani dei rapitori,<ref target="http://www.ilfattoquotidiano.it/2012/11/20/sequestro-spinelli-ecco-lordinanza-di-custodia-cautelare/420764/"> arrestati il 19 novembre</ref>, e vennero liberati senza riscatto anche se<ref target="http://www.ilfattoquotidiano.it/2012/11/19/sequestro-spinelli-per-pm-pagato-riscatto-gip-ricostruzione-coerente/419213/"> in un primo momento si ipotizzò il pagamento di 8 milioni di euro</ref>. Secondo la ricostruzione degli inquirenti e investigatori, il ragioniere e la moglie vennero rapiti da una banda di balordi composta da Francesco Leone e da Ilirjan e Laurenc Stanko e Marjus Anuta. I quattro vennero arrestati dalla squadra mobile lo scorso novembre assieme ad altri due italiani, Pierluigi Tranquilli e Alessandro Maier. Per questi ultimi due, ora rimessi in libertà, il giudice dovrà decidere se accogliere la richiesta di archiviazione.</p>
    <p>Spinelli venne tenuto ostaggio assieme alla moglie nel suo appartamento di Bresso, nell’hinterland milanese per una notte intera. I sequestratori, attraverso Spinelli, avevano chiesto all’ex premier <hi rend="#b">35 milioni in cambio di documenti</hi>, secondo gli accertamenti mai esistiti, ritenuti interessanti, in quanto a dire dei malviventi avrebbero ribaltato la sentenza sul <hi rend="#b">Lodo Mondadori</hi>. Dopo il rilascio il ragioniere si recò subito ad Arcore per parlare con Berlusconi e l’avvocato Niccolò Ghedini e dopo essere rincasato venne trasferito dagli uomini della scorta dell’ex capo del governo in un posto considerato sicuro. La denuncia del rapimento venne fatta solo il giorno seguente. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>