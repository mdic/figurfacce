<doc sitename="Il Fatto Quotidiano" title="Santoro, il programma si chiamerà Servizio Pubblico. Ecco dove potrete vederlo - Il Fatto Quotidiano" author="RQuotidiano" date="2011-10-24" url="http://www.ilfattoquotidiano.it/2011/10/24/santoro-il-programma-si-chiamera-servizio-pubblico-tutto-pronto-alla-diretta-multicanale/165999/" hostname="ilfattoquotidiano.it" description="Ormai è ufficiale: la nuova trasmissione di Michele Santoro, la cui prima puntata andrà in onda giovedì 3 novembre, si chiamerà “Servizio Pubblico“. A dichiararlo è stato lo stesso giornalista che lo ha ribadito questa mattina intervenendo nel programma “24 Mattino” su Radio 24. “La decisione – ha spiegato Santoro – deriva anche dal grande …" categories="Media" tags="Libertà d’Informazione;Michele Santoro;Pier Paolo Pasolini;Radio 24;Rai;Servizio Pubblico;Silvio Berlusconi" fingerprint="acedbf045b6ee63d">
  <main>
    <head rend="h1">Santoro, il programma si chiamerà Servizio Pubblico. Ecco dove potrete vederlo</head>
    <p><ref target="http://www.ilfattoquotidiano.it/wp-content/uploads/2011/06/santoro.jpg"/>Ormai è ufficiale: la nuova trasmissione di <graphic src="http://www.ilfattoquotidiano.it/wp-content/uploads/2011/06/santoro.jpg" title="santoro_interna"/></p>
    <p><hi rend="#b">Michele Santoro</hi>, la cui prima puntata andrà in onda giovedì 3 novembre, si chiamerà “</p>
    <p><hi rend="#i">Servizio Pubblico</hi>“. A dichiararlo è stato lo stesso giornalista che lo ha ribadito questa mattina intervenendo nel programma “24 Mattino” su Radio 24.</p>
    <p>“La decisione – ha spiegato Santoro – deriva anche dal grande successo ottenuto dal <ref target="http://www.serviziopubblico.it/">sito di Servizio Pubblico</ref>, attivato per raccogliere fondi tra i cittadini. Resta ferma, però, anche la volontà di fare un omaggio a Pasolini, in onore del quale si era inizialmente pensato di intitolare il programma <hi rend="#i">Comizi d’Amore</hi>“. L’ex conduttore Rai ha infatti annunciato: “Qualcosa faremo”. Poi è tornato a parlare della tv in Italia, a cominciare dalla Rai. Ha definito “una maledizione” l’ipotesi di non tornare più in <hi rend="#b">Viale Mazzini</hi> e ha spiegato: “Ciò che stiamo facendo è anche un atto d’amore nei confronti del servizio pubblico. L’ho detto e lo confermo, io sono della Rai ma non potevo continuare a lavorare contro la volontà del mio editore”. Il giornalista ha ricordato che nella televisione pubblica si trovava “non solo a dover lavorare e fare profitti” ma anche a difendersi “con i miei soldi dalle aggressioni che l’azienda mi faceva, usando i soldi che noi stessi avevamo portato nelle loro casse”. Una situazione che Santoro ha considerato “un paradosso insopportabile” oltre che “uno stress psicologico enorme”.</p>
    <graphic src="https://img.youtube.com/vi/iVd6PFreSz8/maxresdefault.jpg"/>
    <p>E sulla situazione della libertà di stampa nel Paese ha detto: “Solo in Italia si considera la politica arbitro dell’informazione. Finché noi giornalisti non ci indigneremo per questo vuol dire che saremo in una condizione di semilibertà”. L’argomento è legato anche al mancato accordo con La7, dove in un primo momento si era pensato che Santoro potesse approdare (fortemente voluto, tra l’altro, anche dal collega e direttore del telegiornale<hi rend="#b"> Enrico Mentana</hi>): “Era emersa una richiesta di poter sottoporre ogni nostra azione della trasmissione a verifiche del loro ufficio legale. Questo in violazione dei contratti che tutelano l’autonomia dei giornalisti”, ha spiegato l’ex conduttore di <hi rend="#i">Annozero</hi>. Parlando dei suoi colleghi della Rai Santoro ha ammesso anche che la sua è una posizione in qualche modo privilegiata: “Io posso permettermi di ribellarmi a condizionamenti che tutti i giornalisti subiscono in Italia. Io mi posso permettere grazie alla mia popolarità e alla mia età di affrontare un’avventura diversa. Io ci provo a forzare una situazione che tutti conoscono, che non ci lascia esprimere liberamente. Lo faccio anche per gli altri, anche coloro che accettano questa situazione”. Quanto a Berlusconi, che ha definito “porno cronisti” quei giornalisti che hanno raccontato le feste a Palazzo Grazioli, ha replicato: “Le intercettazioni sono sputtanamento? Dopo aver visto la Merkel e Sarkozy che sghignazzavano stiamo ancora a parlare di sputtanamenti? Mi sembra che siamo abbastanza sputtanati a livello mondiale”.</p>
    <p>Al di là delle ultime incertezze sul programma di Santoro, una cosa è certa: sarà una trasmissione intermediale. La si potrà infatti vedere in<hi rend="#b"> diretta sul web </hi>(sul nostro sito e su quelli di <hi rend="#i">Repubblica</hi> e <hi rend="#i">Corriere della Sera</hi>)<hi rend="#i">, </hi>sul <hi rend="#b">canale 504 di Sky</hi>, mentre sul digitale terrestre la diretta sarà ripresa da moltissime televisioni locali in ogni Regione: da <hi rend="#b">Telelombardia</hi> ad <hi rend="#b">Antenna Sicilia</hi>, dall’altoatesina<hi rend="#b"> Rttr</hi> alla sarda<hi rend="#b"> Tcs</hi>, dalla veneta<hi rend="#b"> Antenna3</hi> a <hi rend="#b">Telecapri</hi>, dalla pugliese <hi rend="#b">Telenorba a Videocalabria</hi>,<hi rend="#b"/>alla ligure <hi rend="#b">Primocanale</hi>. E poi ancora le piemontesi<hi rend="#b"> Telecupole </hi>e <hi rend="#b">Videogruppo</hi>, la friulana <hi rend="#b">Free channel</hi>, la toscana <hi rend="#b">Rtv38</hi>. In centro Italia il programma sarà trasmesso su <hi rend="#b">Umbria tv</hi>, <hi rend="#b">Rete8 </hi>e <hi rend="#b">Teleroma</hi>. In Emilia Romagna il la diretta andrà su <hi rend="#b">Nuovarete</hi>, <hi rend="#b">Telereggio</hi>, <hi rend="#b">Telesanterno </hi>e <hi rend="#b">Telemodena</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>