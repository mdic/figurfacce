<doc sitename="Il Fatto Quotidiano" title="Berlusconi, Cassazione chiede integrazione documenti per istanza rimessione - Il Fatto Quotidiano" author="RQuotidiano" date="2013-03-20" url="http://www.ilfattoquotidiano.it/2013/03/20/berlusconi-cassazione-chiede-integrazione-documenti-per-istanza-rimssione/536614/" hostname="ilfattoquotidiano.it" description="La Cassazione ha chiesto al tribunale e alla Corte di Appello di Milano “un’integrazione della documentazione, necessaria ai fini dell’ulteriore corso della procedura” per la richiesta di Silvio Berlusconi di trasferire a Brescia i processi Mediaset e Ruby. Proprio questa mattina ai supremi giudici era arrivata, trasmessa dalla corte di appello di Milano, l’istanza di rimessione …" categories="Giustizia" tags="Cassazione;Legittimo Impedimento;Niccolò Ghedini;Piero Longo;Processo Mediaset;Processo Ruby;Silvio Berlusconi" fingerprint="e9e9c075f97db29b">
  <main>
    <head rend="h1">Berlusconi, Cassazione chiede integrazione documenti per istanza rimessione</head>
    <graphic src="https://st.ilfattoquotidiano.it/wp-content/uploads/2013/03/berlusconi-aula-interna.jpg" alt="Silvio Berlusconi con gli occhiali da sole"/>
    <p>La Cassazione ha chiesto al tribunale e alla Corte di Appello di Milano “un’integrazione della documentazione, necessaria ai fini dell’ulteriore corso della procedura” per la richiesta di <ref target="http://www.ilfattoquotidiano.it/2013/03/15/brescia-legali-di-berlusconi-chiedono-trasferimento-dei-processi-ruby-e-mediaset/531442/"> Silvio Berlusconi di trasferire a Brescia i processi Mediaset e Ruby</ref>. Proprio questa mattina ai supremi giudici era arrivata, trasmessa dalla corte di appello di Milano, l’istanza di </p>
    <p><hi rend="#b">rimessione per legittimo sospetto</hi>. Con la richiesta il Cavaliere chiede che il processo venga celebrato</p>
    <p><hi rend="#b">a Brescia</hi>e non più a Milano. Uguale richiesta, riferita al processo Ruby, era stata depositata alla Suprema corte già nel pomeriggio del 18 marzo. Ora la procedura prevede l’assegnazione alla sezione della Corte competente.</p>
    <p>Nell’istanza gli avvocati Niccolò Ghedini e Piero Longo fanno riferimento all’<hi rend="#b">articolo 45 del codice d</hi>i procedura penale, nel quale si parla di “gravi situazioni locali tali da turbare lo svolgimento del processo e non altrimenti eliminabili” che possono pregiudicare “la libera determinazione delle persone che partecipano al processo, ovvero la sicurezza o l’incolumità pubblica, o determinano motivi di legittimo sospetto”. Nei giorni scorsi i difensori dell’ex premier hanno presentato più istanze di <hi rend="#b">legittimo impedimento</hi> – per motivi di salute e per impegni politici – che hanno fatto slittare sia il processo Ruby –<ref target="http://www.ilfattoquotidiano.it/2013/03/18/processo-ruby-boccassini-da-berlusconi-disprezzo-per-giudici/533723/"> in cui il pm ha iniziato ma non concluso la requisitoria </ref>– che quello <ref target="http://www.ilfattoquotidiano.it/2013/03/16/processo-mediaset-pg-berlusconi-in-senato-o-visita-fiscale/532293/">Mediaset arrivato in secondo grado di giudizio</ref> e in cui devono prendere la parola i legali. <ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">In primo grado il Cavaliere è stato condannato a 4 anni</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>