<doc sitename="Il Fatto Quotidiano" title="Caso Escort, il Csm trasferisce a Roma il procuratore di Bari Laudati - Il Fatto Quotidiano" author="RQuotidiano" date="2013-05-15" url="http://www.ilfattoquotidiano.it/2013/05/15/caso-escort-csm-trasferisce-a-roma-procuratore-di-bari-laudati/594742/" hostname="ilfattoquotidiano.it" description="Il procuratore capo di Bari Antonio Laudati è stato trasferito alla Procura generale presso la Corte d’appello di Roma in seguito alle accuse rivoltegli da alcuni colleghi di aver ostacolato l’inchiesta Tarantini-Berlusconi-Escort. Lo ha deciso il plenum del Csm, che ha approvato a maggioranza, con sei astenuti (Magistratura Indipendente) il trasferimento chiesto dallo stesso Laudati …" categories="Giustizia" tags="Antonio Laudati;Caso Escort Bari;Csm;Gianpaolo Tarantini;Giuseppe Scelsi;Silvio Berlusconi" fingerprint="9ce27753d3fd03e">
  <main>
    <head rend="h1">Caso Escort, il Csm trasferisce a Roma il procuratore di Bari Laudati</head>
    <graphic src="https://st.ilfattoquotidiano.it/wp-content/uploads/2013/02/laudati-interna-nuova1.jpg" alt="Antonio Laudati"/>
    <p>Il procuratore capo di <hi rend="#b">Bari</hi><hi rend="#b">Antonio Laudati</hi> è stato trasferito alla <hi rend="#b">Procura generale presso la Corte d’appello di Roma</hi> in seguito alle accuse rivoltegli da alcuni colleghi di aver ostacolato l’inchiesta<hi rend="#b"> Tarantini-Berlusconi-Escort</hi>. Lo ha deciso il <hi rend="#b">plenum del Csm</hi>, che ha approvato a maggioranza, con sei astenuti (Magistratura Indipendente) il trasferimento chiesto dallo stesso Laudati dopo l’apertura a suo carico di una procedura di trasferimento di “incompatibilità ambientale”.</p>
    <p>In conseguenza di questa delibera, verrà ora archiviata<ref target="http://www.ilfattoquotidiano.it/2013/02/11/escort-csm-apre-fascicolo-per-trasferimento-del-pm-barese-laudati/495986/"> la procedura di trasferimento d’ufficio per incompatibilità</ref> che gli era stata aperta dalla Prima Commissione dello stesso <hi rend="#b">Csm</hi>.</p>
    <p>Era stato il pm di Bari <hi rend="#b">Giuseppe Scelsi</hi>, in un esposto del 2011, ad accusare Laudati di aver agito in modo da ostacolare l’inchiesta sull’imprenditore Gianpaolo Tarantini, che “forniva” escort per le feste di Silvio Berlusconi puntando a ottenerne in cambio favori per le sue attività economiche. <ref target="http://www.ilfattoquotidiano.it/2013/03/19/escort-procuratore-laudati-rinviato-a-giudizio-per-aver-favorito-berlusconi-e-tarantini/535109/">Laudati avrebbe agito per salvaguardare l’allora presidente del consiglio Berlusconi</ref>, facendo in modo tra l’altro di ritardare il più possibile la chiusura dlle indagini. Sulla vicenda ha aperto un’inchiesta la Procura di Lecce. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>