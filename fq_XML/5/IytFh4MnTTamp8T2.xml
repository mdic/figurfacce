<doc sitename="Il Fatto Quotidiano" title="Elezioni, il politologo Pasquino: &quot;Elettorato di Berlusconi intoccabile per Bersani&quot; - Il Fatto Quotidiano" author="Antonella Beccaria" date="2013-02-26" url="http://www.ilfattoquotidiano.it/2013/02/26/politologo-pasquino-elettorato-di-berlusconi-intoccabile-per-bersani/512973/" hostname="ilfattoquotidiano.it" description="Alla fine, a urne chiuse, per chi ha votato lo dice senza remore: Partito democratico solo al Senato mentre alla Camera ha preferito la lista Monti. ”L’ho fatto non solo per la presenza di Sandra Zampa tra i candidati deputati dell’Emilia Romagna, ma anche di persone come l’ex segretario cittadino Andrea De Maria. Politici che …" categories="Emilia Romagna - Interviste &amp; ritratti" tags="Beppe Grillo;Elezioni Politiche 2013;Mario Monti;PD;PDL;Silvio Berlusconi" fingerprint="e11f423db965696d">
  <main>
    <head rend="h3">Emilia Romagna - Interviste &amp; ritratti</head>
    <head rend="h1">Elezioni, il politologo Pasquino: “Elettorato di Berlusconi intoccabile per Bersani”</head>
    <graphic src="https://st.ilfattoquotidiano.it/wp-content/uploads/2013/02/pasquino_er.jpg"/>
    <p>Alla fine, a urne chiuse, per chi ha votato lo dice senza remore: Partito democratico solo al Senato mentre alla Camera ha preferito la lista Monti. ”L’ho fatto non solo per la presenza di <hi rend="#b">Sandra Zampa</hi> tra i candidati deputati dell’Emilia Romagna, ma anche di persone come l’ex segretario cittadino <hi rend="#b">Andrea De Maria</hi>. Politici che non mi sembrava davvero il caso di votare”. Il politologo <hi rend="#b">Gianfranco Pasquino</hi>, già docente all’università di Bologna e oggi professore alla Johns Hopkins University, non si rimangia i termini che avevano fatto riesplodere la polemica con l’ex giornalista divenuta portavoce di <hi rend="#b">Romano Prodi</hi>. Ma va oltre e osserva l’andamento del voto del 24 e del 25 febbraio 2013 con sarcasmo. Quel sarcasmo che, a fronte del rischio ingovernabilità, gli fa dire che ”questo Paese non deve essere governato, deve essere lasciato libero”.</p>
    <p>
      <hi rend="#b">Lasciandolo libero, però, come si fa ad attuare le riforme strutturali di cui i politici parlano in continuazione?</hi>
    </p>
    <p>”Il Paese non le vuole le riforme strutturali, vuole le riforme personali, quelle che premiano le singole individualità”.</p>
    <p>
      <hi rend="#b">Come uno stipendio, la pensione o il diritto alla casa?</hi>
    </p>
    <p>”Direi piuttosto il diritto al mare, alla barca, a una vita agiata e a cene pagate. Sarà mica solo un privilegio di <hi rend="#b">Roberto Formigoni</hi>? Ogni tanto ne avrebbe diritto anche il cittadino comune come ognuno di noi”.</p>
    <p>
      <hi rend="#b">Insomma ha ragione chi dice che ha premiato la politica elettorale berlusconiana, regalare sogni come la restituzione dei soldi dell’Imu?</hi>
    </p>
    <p>”Quello è stato un colpo grossissimo. Dopodiché l’altra cosa che mi ricordo sempre e che non viene mai scritta è che <hi rend="#b">Silvio Berlusconi</hi> è uno che sa fare molto bene le campagne elettorali divertendosi tantissimo. Da questo punto di vista è un trascinatore. I contenuti in un certo senso sono secondari, ma non dimentichiamoci che c’è un elettorato consistente di centrodestra inattaccabile per il centrosinistra. Mai lo ha raggiunto e sembra che continuerà così. Si pensi a quando si è presentato uno come il rottamatore del Pd <hi rend="#b">Matteo Renzi</hi>, che qualche possibilità ce l’avrebbe forse avuta: dal partito ha ricevuto solo accuse. Così facendo il centrosinistra si dà la zappa sui piedi. E da questo punto di vista la sconfitta del Pd non è nei confronti di Berlusconi, ma di Grillo”.</p>
    <p>
      <hi rend="#b">Che ruolo ha avuto Grillo?</hi>
    </p>
    <p>”Ha portato via almeno un <hi rend="#b">terzo dell’elettorato</hi> al centrosinistra. Il che si traduce in una indubbia vittoria di Beppe Grillo”.</p>
    <p>
      <hi rend="#b">Al Pd cos’altro è mancato?</hi>
    </p>
    <p>”Probabilmente gli è mancata quella capacità di fare campagna elettorale in maniera un po’ originale, un po’ innovativa, perché è inutile definirsi semplicemente il <hi rend="#b">capo di un collettivo</hi>. Il capo di un collettivo bisogna pur che ce l’abbia qualche idea in più, qualcosa di motivante, rispetto ai concorrenti. Questo non si è visto nel Pd, che invece ha esibito una sicumera controproducente alla prova dei fatti”.</p>
    <p>
      <hi rend="#b">Invece il grande centro che con Monti doveva prendersi un posto in parlamento esiste o no?</hi>
    </p>
    <p>”Quella del grande centro è una favola che ci raccontano, ma non esiste per niente. Dopodiché <hi rend="#b">Mario Monti</hi> ha fatto una pessima campagna elettorale. Va detto perché anche nel suo caso è mancata del tutto la capacità di diffondere idee in modo convincente e attraente. Può darsi che convincenti le sue idee non lo fossero di base”.</p>
    <p>
      <hi rend="#b">Si può dire invece, come hanno fatto alcuni commentatori, che il cosiddetto ”terzo polo” è il Movimento 5 Stelle, per quanto in forma del tutto inaspettata rispetto a com’era stato descritto, affatto centrista e moderato?</hi>
    </p>
    <p>”Da questo punto di vista sarà interessante vedere dove vanno a sedersi in parlamento gli eletti del M5S, in quale luogo del parlamento si metteranno. Questo sarà un <hi rend="#b">messaggio fisico e visivo</hi> che può spiegare molto di più di tanti discorsi. Detto questo, il movimento di Grillo non è il terzo polo, è un polo che non si colloca in mezzo tra centrodestra e centrosinistra”.</p>
    <p>
      <hi rend="#b">Commentando i risultati elettorali, si è parlato dei partiti anti europeisti. Lei è d’accordo?</hi>
    </p>
    <p>”Non c’è dubbio che sia così. Berlusconi europeista non lo è e certamente Grillo ha fatto battute contro l’euro e contro l’Unione europea molto gravi. Se mai queste affermazioni fossero tramutate in realtà in parlamento sarebbe un <hi rend="#b">disastro</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>