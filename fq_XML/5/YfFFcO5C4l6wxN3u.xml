<doc sitename="Il Fatto Quotidiano" title="Berlusconi: &quot;Io estraneo ai tentativi di condizionare Napolitano&quot; - Il Fatto Quotidiano" author="RQuotidiano" date="2012-08-31" url="http://www.ilfattoquotidiano.it/2012/08/31/intercettazioni-berlusconi-in-silenzio-ma-ai-suoi-dice-nessuno-difese-me/338779/" hostname="ilfattoquotidiano.it" description="“In questi mesi tormentati il Quirinale è stato oggetto di attenzioni speciali e tentativi di condizionamento impropri, e brutali, ai quali sono completamente estraneo, dei quali sono un avversario deciso. La frittata non è rovesciabile”. Silvio Berlusconi rompe il silenzio e, con un’intervista al Foglio, decide di commentare l’articolo di Panorama sulle telefonate tra il presidente …" categories="Politica" tags="Giorgio Napolitano;Intercettazioni;Panorama;PDL;Silvio Berlusconi" fingerprint="6dad5138f96c896d">
  <main>
    <head rend="h1">Berlusconi: “Io estraneo ai tentativi di condizionare Napolitano”</head>
    <graphic src="https://st.ilfattoquotidiano.it/wp-content/uploads/2012/04/napolitano_berlusconi_interna.jpg"/>
    <p>“In questi mesi tormentati il <hi rend="#b">Quirinale</hi> è stato oggetto di attenzioni speciali e tentativi di <hi rend="#b">condizionamento</hi> impropri, e brutali, ai quali sono completamente estraneo, dei quali sono un avversario deciso. La frittata non è rovesciabile”. Silvio Berlusconi rompe il silenzio e, con un’intervista al <hi rend="#i">Foglio</hi>, decide di commentare <ref target="http://www.ilfattoquotidiano.it/2012/08/30/colle-al-telefono-secondo-panorama-insulti-a-b-di-pietro-e-pm-di-palermo/337816/">l’articolo di Panorama sulle telefonate tra il presidente della Repubblica Giorgio Napolitano e l’ex vice presidente del Csm Nicola Mancino</ref>. Colloqui in cui il Capo dello Stato avrebbe espresso dei giudizi anche sullo stesso ex presidente del Consiglio.</p>
    <p>Berlusconi definisce anche “giusta” la “decisione di sollevare conflitto di attribuzione presso la Corte costituzionale” e questo “non riguarda il settimanale mondadoriano, ma i comportamenti di una procura della Repubblica e i suoi portavoce a mezzo stampa, che oltre tutto per evidenti ragioni di piccola politica adesso litigano tra loro. I cittadini non sono stupidi, certe cose le capiscono al volo”.</p>
    <p>Nel colloquio con il <hi rend="#i">Foglio</hi> Berlusconi spiega di non “gioire” perchè manovre “destabilizzanti” hanno “lambito” anche il Colle. “Ho un rapporto consolidato e leale con il presidente Napolitano – aggiunge il Cavaliere – Lo sanno tutti. Al mio primo discorso parlamentare da premier, nel 1994, la sua replica di capogruppo alla Camera fu tanto civile, in mezzo a quelle simulazioni di guerra che caratterizzavano la faziosità della sinistra, che mi alzai dal banco del governo e lo raggiunsi in aula per una stretta di mano. Considero il capo dello stato un impeccabile servitore della Repubblica”.</p>
    <p>Secondo Berlusconi “la democrazia dei processi politicamente e faziosamente orientati è il principale ostacolo al libero dispiegarsi di una democrazia civile” e “senza una radicale riforma della giustizia l’Italia non si salva”. Il riferimento è alle <ref target="http://www.ilfattoquotidiano.it/2012/08/29/tangentopoli-ex-ambasciatore-usa-violati-sistematicamente-diritti-di-difesa/337254/">rivelazioni de La Stampa dell’ambasciatore Reginald Bartholomew sui rapporti tra Antonio Di Pietro e gli Usa</ref>. “Quanto alle piccole trame consolari di un magistrato voglioso di riconoscimento politico, niente mi può sorprendere”, aggiunge il Cavaliere.</p>
    <p>“Non gioisco per il fatto che questo metodo è arrivato, per calcoli politici precisi e direi di bassa lega, a lambire la massima istituzione dello Stato – continua Berlusconi – Anzi, proprio per evitare manovre torbide e destabilizzanti, italiane e internazionali, nell’interesse di un’Italia che amo e ho sempre amato, ho contribuito in modo determinante, nello scorso mese di novembre, al varo di un’operazione di emergenza imperniata sul governo del senatore Mario Monti e della sua compagine tecnica. Ritengo di essermi comportato da uomo di Stato e da patriota”</p>
    <p>Ieri era stato <ref target="http://www.ilfattoquotidiano.it/2012/08/30/intercettazione-politica-solidale-con-colle-monti-attacco-strumentale/338263/"> Gianni Letta, ex sottosegretario alla presidenza del Consiglio ma, soprattutto, braccio destro di Berlusconi e uomo che da sempre tiene le fila dei rapporti con le più alte istituzioni, a precipitarsi a portare la sua solidarietà al Quirinale.</ref> “L’ho fatto doverosamente e volentieri” ha spiegato Letta al termine dell’incontro con il Capo dello Stato e poi “per smentire certe ricostruzioni arbitrarie e ingiuste. Comunque assolutamente lontane dalla verità”. </p>
    <p>Intanto il capogruppo del Pdl alla Camera <hi rend="#b">Cicchitto</hi> richiama alcuni esponenti di partito a non “fare da sponda agli attacchi che un ambiente preciso giustizialista e populista di sinistra sta conducendo da qualche tempo a questa parte contro il Presidente della Repubblica”. Una presa di posizione preceduta in mattinata dalle parole di <hi rend="#b">Franco Frattini</hi>, il primo a prendere le difese del Capo dello Stato – “si vuole colpire la funzione e la persona del presidente Napolitano” – e di <hi rend="#b">Maurizio Lupi</hi>: “Siamo al limite del golpe”. Di tutt’altro tenore però, erano state la presa di posizione di <hi rend="#b">Sandro Bondi, </hi>da sempre fedelissimo del Cavaliere: “Il Capo dello Stato non può essere esente da critiche e giudizi politici”, aveva detto. Sulla stessa linea, se non più duro, <hi rend="#b">Maurizio Bianconi</hi> che a Napolitano diceva di “non fare la vittima”.</p>
    <p>Al di là delle posizioni personali, tuttavia, la bufera intorno al Capo dello Stato ha dato il prevedibile via libera alla richiesta del partito di approvare in tempi rapidi la <hi rend="#b">legge sulle intercettazioni</hi>. Difficilmente – è il ragionamento degli sherpa pidiellini che si occupano di giustizia – il governo potrà presentare un testo che accolga i nostri ‘desiderata’ e quelli del Pd. Ecco perché la richiesta è quella di andare avanti con il testo licenziato dalla commissione Giustizia “correggendolo” con gli emendamenti che erano stati approvati dal comitato dei 9. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>