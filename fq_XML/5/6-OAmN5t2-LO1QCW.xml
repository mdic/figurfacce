<doc sitename="Il Fatto Quotidiano" title="Manganellate agli indignados che protestano davanti alla Banca d'Italia. Un ferito - Il Fatto Quotidiano" author="Emiliano Liuzzi" date="2011-10-12" url="http://www.ilfattoquotidiano.it/2011/10/12/manganellate-agli-indignados-che-protestano-davanti-alla-banca-ditalia-un-ferito/163464/" hostname="ilfattoquotidiano.it" description="Tre cortei – a Roma, Milano e Bologna – e due obiettivi: Mario Draghi e Silvio Berlusconi. Manifestazioni di piazza per gridare la rabbia" categories="Emilia Romagna" tags="Antonio Manganelli;Bankitalia;Bologna;Corte dappello;Crisi Economica;Gianni Alemanno;Mario Draghi;Napoli;Roma;Sfratti;Silvio Berlusconi" fingerprint="f98c642ae9084024">
  <main>
    <head rend="h1">Manganellate agli indignados che protestano davanti alla Banca d’Italia. Un ferito</head>
    <p><ref target="http://www.ilfattoquotidiano.it/wp-content/uploads/2011/10/indignados-banca-ditalia3_er.jpg"/>Tre cortei – a Roma, Milano e Bologna – e due obiettivi: <graphic src="http://www.ilfattoquotidiano.it/wp-content/uploads/2011/10/indignados-banca-ditalia3_er.jpg" title="indignados-banca d'italia3_er"/></p>
    <p><hi rend="#b">Mario Draghi</hi>e</p>
    <p><hi rend="#b">Silvio Berlusconi</hi>. Manifestazioni di piazza per gridare la rabbia contro i liberismi, che siano quelli sessuali del presidente del Consiglio o quelli “in doppio petto” del governatore della Banca d’Italia, da novembre presidente della Banca centrale europea.</p>
    <p>Lanciano proclami sulle bande larghe della rete gli indignati, si raggruppano in diverse sigle fino a oggi sconosciute, e hanno tutti facce da ricercatori, <hi rend="#b">studenti universitari</hi>, lavoratori a cottimo. Hanno gli occhi di coloro che non riescono a mettere a fuoco un orizzonte che non c’è. Occhi che hanno smesso di sognare, fino a definirsi la generazione degli “esclusi dai diritti e dal benessere”. Danno una concretezza politica alle loro parole, parlano di un patrimonio dilapidato da una classe dirigente corrotta, ma quando toccano le piazze il rischio è che l’epilogo sia lo scontro fisico con la polizia e i carabinieri.</p>
    <p>Come ieri mattina a Bologna, davanti alla sede della <hi rend="#b">Banca d’Italia</hi>: l’obiettivo dei manifestanti, semplicemente indignati nonostante le esperienze di ognuno di loro e il percorso siano diversi l’uno dall’altro, era quella di far recapitare una <hi rend="#b">lettera </hi>al governatore di via Nazionale. Ma se a Milano le poche righe sono state consegnate (ovviamente in maniera simbolica) e tutti se ne sono tornati a casa, a Bologna lo scontro è diventato fisico dopo appena 17 minuti di corteo.</p>
    <p>È bastato avvicinarsi alla sede della <hi rend="#b">banca centrale</hi> per far saltare i <hi rend="#b">manganelli</hi> e colpire, anche al volto: è successo così che una ragazza, 23 anni, è rimasta a terra, ferita in maniera seria.A quel punto il corteo ha smesso di essere tale e si è trasformato in guerriglia. Prima con il lancio di uova, palloncini carichi di vernice e petardi contro gli agenti in assetto antisommossa. Poi il corteo, con una mossa evidentemente poco prevista e prevedibile, è riuscito a forzare gli uffici giudiziari del centralissimo <hi rend="#b">vicolo Monticelli</hi>, la sede della <hi rend="#b">Corte d’Appello</hi>.</p>
    <p>La polizia è rimasta a guardare quando un centinaio di ragazzi è salito e ha sfondato le porte dell’ufficio dove vengono notificati gli <hi rend="#b">sfratti</hi>: alcuni faldoni sono volati dalla finestra, altri sono finiti chissà dove insieme ai manifestati. Obiettivo raggiunto, corteo sciolto: “Per una volta abbiamo fatto volare gli sfratti e non gli sfrattati”.Seguiranno le indagini della magistratura, la lettura dei filmati della Digos, lunghe liste di indagati, ma loro quello che volevano lo hanno raggiunto.</p>
    <p>“Abbiamo reagito con <hi rend="#b">violenza</hi> perché siamo stati attaccati senza motivo”, dicono. “Dopo pochi minuti sono iniziate a volare le manganellate, a quel punto poteva accadere di tutto, e di tutto è accaduto”. Diversa la situazione a Roma, dove nel tardo pomeriggio i manifestanti hanno tappezzato i blindati della polizia con la loro lettere destinate a Draghi e chiesto di poter essere ricevuti da Napolitano perché si faccia “garante della Costituzione contro i tagli previsti dalla manovra”.</p>
    <p>Anche a Roma lo scontro fisico è stato evitato. A Napoli, addirittura, la protesta è finita con una spaghettata di piazza.Resta da chiedersi cosa accadrà sabato, dove a Roma è in programma un altro corteo, denominato “<hi rend="#b">Yes We Camp”</hi>, perché – dicono – “a casa non si torna”. Saranno lì insieme a persone che si daranno appuntamento nelle più grandi città europee, a partire da Londra, dove è annunciata l’occupazione della Borsa, il <hi rend="#b">London Stock Exchange</hi>.</p>
    <p>E questa volta gli Indignados si porteranno appresso, oltre alle sigle che li rappresentano, anche chi vive di cortei, a partire dai black bloc. I timori sono quelli di un nuovo 14 dicembre, quando la manifestazione degli studenti si trasformò in un assedio ai palazzi del potere.L’ autorità – intesa come ministero dell’Interno – ostenta sicurezza, ma in realtà sono giorni che il ministro Roberto Maroni chiede informative e rapporti di polizia. Non ha ancora dato una direttiva chiara, il ministro, ma c’è una zona rossa, tra palazzo Chigi, piazza del Parlamento e via del Senato, che non deve essere oltrepassata.Il sindaco di Roma <hi rend="#b">Gianni Alemanno </hi>assicura che ci sarà da parte delle forze dell’ordine un atteggiamento flessibile, ma molto attento. Flessibilità per garantire a coloro che vogliono manifestare la possibilità di farlo, attento perché non ci sia un blocco della città.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>