<doc sitename="Il Fatto Quotidiano" title="La Finanza negli uffici di Standard &amp; Poor's &quot;Taglio del rating su dati falsi e tendenziosi&quot; - Il Fatto Quotidiano" author="RQuotidiano" date="2012-01-19" url="http://www.ilfattoquotidiano.it/2012/01/19/milano-verifiche-della-guardia-finanza-negli-uffici-standard-poors/184935/" hostname="ilfattoquotidiano.it" description="Aggiotaggio, manipolazione del mercato e abuso di informazioni privilegiate: sono queste le ipotesi di reato a carico delle principali agenzie di rating internazionali sulle quali si concentrano le indagini della Procura della Repubblica di Trani e che stamattina hanno portato la Guardia di Finanza a compiere verifiche nella sede milanese di Standard &amp; Poor’s. Due, in particolare, …" categories="Cronaca" tags="Adusbef;Giulio Tremonti;Guardia di Finanza;Mario Draghi;Milano;Moody’s;Romano Prodi;Silvio Berlusconi;Standard &amp; Poor’s" fingerprint="ed6c43b7ef02a127">
  <main>
    <head rend="h1">La Finanza negli uffici di Standard &amp; Poor’s “Taglio del rating su dati falsi e tendenziosi”</head>
    <p>
      <ref target="http://www.ilfattoquotidiano.it/wp-content/uploads/2011/12/standardPoors_interna.jpg">
        <graphic decoding="async" class="size-full wp-image-175617" title="standard&amp;Poor's_interna" src="http://www.ilfattoquotidiano.it/wp-content/uploads/2011/12/standardPoors_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/12/standardPoors_interna.jpg" title="standard&amp;Poor's_interna"/>
    <p>Aggiotaggio, manipolazione del mercato e abuso di informazioni privilegiate: sono queste le ipotesi di reato a carico delle principali agenzie di rating internazionali sulle quali si concentrano le indagini della Procura della Repubblica di <hi rend="#b">Trani </hi>e che stamattina hanno portato la Guardia di Finanza a compiere verifiche nella sede milanese di Standard &amp; Poor’s. Due, in particolare, i procedimenti paralleli in corso, entrambi a firma del sostituto procuratore di Trani <hi rend="#b">Michele Ruggiero</hi>.</p>
    <p>Il primo procedimento è stato aperto nell’estate di due anni fa dopo la denuncia di <hi rend="#b">Adusbef </hi>e <hi rend="#b">Federconsumatori </hi>e riguarda l’agenzia <hi rend="#b">Moody’s</hi>. Gli inquirenti stanno indagando sul report del 6 maggio del 2010 – a mercati aperti – e nel quale l’agenzia affermava che il sistema bancario italiano, in seguito alla crisi greca, era tra quelli a rischio. La diffusione del documento, che la Procura riteneva basato su “giudizi infondati e imprudenti”, provocò il crollo del mercato dei titoli italiani.</p>
    <p>Il secondo procedimento, invece, è ancor più recente: avviato durante la scorsa primavera – sempre sulla base di denunce delle due associazioni per la tutela dei consumatori – sta scandagliando i giudizi espressi sul sistema italiano in tre differenti circostanze dall’agenzia<hi rend="#b"> Standard&amp;Poor’s</hi>. In uno questi report, emesso il primo luglio 2011, l’agenzia espresse giudizi negativi sulla manovra finanziaria aggiuntiva che il governo <hi rend="#b">Berlusconi </hi>stava preparando. Giudizi diffusi, però, quando i mercati erano aperti e – soprattutto – prima ancora che esistesse un testo definitivo della manovra e che questo venisse presentato al Consiglio dei ministri.</p>
    <p>Gli altri due report al centro delle indagini della<hi rend="#b"> Procura di Trani</hi> sono quelli espressi da S&amp;P il 20 e il 23 maggio 2011, con giudizi ancora una volta negativi sul debito pubblico italiano. In quella circostanza, le valutazioni dell’agenzia di rating determinarono – almeno a sentire gli inquirenti – “la svendita dei titoli del mercato bancario e di quelli pubblici”. Nell’ambito di queste indagini la Procura di Trani ha sentito vari esponenti delle istituzioni italiane, tra cui l’ex premier <hi rend="#b">Romano Prodi</hi>, <hi rend="#b">Mario Draghi </hi>(quando era governatore di <hi rend="#b">Bankitalia</hi>) e <hi rend="#b">Giulio Tremonti</hi>, quando era ministro.</p>
    <p>Sempre nel luglio 2011, il pm Ruggiero, accompagnato da alcuni ufficiali della<hi rend="#b"> Guardia di Finanza</hi>, si recò a Roma nella sede della <hi rend="#b">Consob</hi>, per raccogliere dati e informazioni sul confronto che la stessa Autorità di Borsa aveva avviato con le agenzie di rating dopo la diffusione dei report. Dopo le valutazioni negative di Standard&amp;Poor’s dellla primavera estate 2011, infatti, la Consob aveva chiamato i vertici italiani delle agenzie di rating per chiedere chiarimenti e valutazioni.</p>
    <p>Per quanto riguarda la ‘visita’ di oggi negli uffici milanesi di S&amp;P, insieme con i militari della guardia di finanza, c’è anche il pm inquirente, <hi rend="#b">Michele Ruggiero</hi>, che secondo indiscrezioni starebbe indagando anche sull’ultimo declassamento del rating diffuso da S&amp;P il 13 gennaio scorso, ovvero la scorsa settimana. “Non ho nulla da dire, non parlo” ha detto il procuratore della Repubblica i Trani Carlo <hi rend="#b">Maria Capristo </hi>a proposito delle perquisizioni di oggi a Milano. In serata, tuttavia, sono state rese note le motivazioni inserite nel decreto di perquisizione firmato da Michele Ruggiero. Frank Gill e Moritz Kraemer, due degli indagati nell’ambito dell’inchiesta della Procura di Trani su Standard&amp;Poor’s, “nell’esercizio dell’attività di rating elaboravano e diffondevano il declassamento/taglio del rating del debito sovrano della Repubblica italiana, confermando l’outlook negativo alla stregua di valutazioni e dati non veritieri, tendenziosi, incoerenti e scorretti (dunque falsi anche in parte, secondo quanto asserito da esperti economisti) nella consapevolezza della concreta idoneità di siffatte false valutazioni a provocare una sensibile alterazione del prezzo di strumenti finanziari, segnatamente dei titoli di Stato italiani”.</p>
    <p>Diversa la posizione dell’agenzia di rating, che tramite l’avvocato <hi rend="#b">Giuseppe Fornari</hi> (il quale rappresenta la società insieme ai legali Alleva e Golino – che lo hanno avvisato da Roma) ha confermato l’azione delle <hi rend="#b">Fiamme Gialle</hi>. ”So solo che è una inchiesta della Procura di Trani, che si tratta di perquisizioni e sono stato avvertito dai miei colleghi romani. Per il resto non so nulla” ha detto il legale di S&amp;P ai giornalisti fuori dalla sede di Standard &amp; Poor’s.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>