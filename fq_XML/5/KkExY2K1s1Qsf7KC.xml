<doc sitename="Il Fatto Quotidiano" title="Napolitano rieletto, i giornali incensano. &quot;Bis storico&quot;, &quot;sacrificio personale&quot; - Il Fatto Quotidiano" author="Gianni Barbacetto" date="2013-04-21" url="http://www.ilfattoquotidiano.it/2013/04/21/napolitano-rieletto-giornali-lincensano-bis-storico-sacrificio-personale-al-servizio/570970/" hostname="ilfattoquotidiano.it" description="Il giorno dopo, i giornali celebrano senza freni la rielezione di Giorgio Napolitano. “Lo storico bis di Napolitano”, titola in prima La Stampa. “Napolitano rieletto, bis storico al Quirinale”, gli fa eco Il Sole 24 ore. L’Unità lascia stare la storia, ma gioisce con un icastico: “Napolitano” a tutta pagina. Spiegando: “Rieletto (con 738 voti) …" categories="Media" tags="Elezione Presidente della Repubblica 2015;Giorgio Napolitano;Governo di Larghe Intese;Napolitano Bis;Pier Luigi Bersani;Quirinale;Silvio Berlusconi;Stampa" fingerprint="a9841d257dcbe033">
  <main>
    <head rend="h1">Napolitano rieletto, i giornali incensano. “Bis storico”, “sacrificio personale”</head>
    <graphic src="https://st.ilfattoquotidiano.it/wp-content/uploads/2013/04/titoli-giornali-napolitano.jpg"/>
    <p>Il giorno dopo, i giornali celebrano senza freni<ref target="http://www.ilfattoquotidiano.it/2013/04/20/presidente-della-repubblica-elezione-in-diretta-napolitano-rieletto/569667/"> la rielezione di Giorgio Napolitano</ref>. “Lo storico bis di Napolitano”, titola in prima </p>
    <p><hi rend="#i">La Stampa</hi>. “Napolitano rieletto, bis storico al Quirinale”, gli fa eco</p>
    <p><hi rend="#i">Il Sole 24 ore</hi>.</p>
    <p><hi rend="#i">L’Unità</hi>lascia stare la storia, ma gioisce con un icastico: “Napolitano” a tutta pagina. Spiegando: “Rieletto (con 738 voti) per salvare il Parlamento dallo stallo”. Il</p>
    <p><hi rend="#i">Corriere della sera</hi>cerca di articolare: “Napolitano rieletto chiede responsabilità”, come</p>
    <p><hi rend="#i">Repubblica</hi>: “Napolitano bis: ora più responsabilità”.</p>
    <p>È la “responsabilità” chiesta ai partiti (anzi pretesa) dall’appena rieletto presidente e che si traduce così: <hi rend="#b">accettate le larghe intese</hi>. Re Giorgio avrebbe consegnato un dossier, rivela il <hi rend="#i">Corriere</hi>, in cui allinea le sue condizioni: <ref target="http://www.ilfattoquotidiano.it/2013/04/21/governo-ipotesi-con-enrico-letta-premier-alfano-vice-monti-agli-ester/569886/">un “governo di convergenza”</ref> gestito dal Colle, con la raccomandazione di non definirlo più “governicchio” e la<hi rend="#b"> proibizione di chiamarlo “inciucio”</hi>. Anche il <hi rend="#i">Giornale</hi> (che un tempo inveiva contro il “presidente comunista”), oggi gongola: “Presentabili. Berlusconi vara il Napolitano bis. Pdl al governo”. Solo <hi rend="#i">Libero</hi> si concede uno sberleffo bonario: “Il nuovo che avanza. Ma che anno è? Napolitano resta sul Colle: per uscire dallo stallo passiamo alla monarchia”.</p>
    <p>Per trovare ben visibile<hi rend="#b"> l’incapacità del sistema dei partiti a eleggere un nuovo capo dello Stato</hi> bisogna arrivare al <hi rend="#i">Fatto quotidiano</hi>, che titola: “Delitto perfetto”. E spiega: “Un Parlamento senza dignità s’inginocchia davanti a signore di 88 anni che aveva giurato di non ricandidarsi”.</p>
    <p>Lo aveva detto chiaro e ripetuto, tra gli scatoloni del trasloco, anche al direttore della <hi rend="#i">Stampa</hi>, <hi rend="#b">Mario Calabresi</hi>, domenica 14 aprile: “Farmi rieleggere? Sarebbe una non soluzione. Sarebbe sbagliato fare marcia indietro. Bisogna rispettare la scadenza istituzionale, senza ipotizzare soluzioni pasticciate”. Sette giorni dopo, è tutto cambiato.<hi rend="#b"> Re Giorgio disfa gli scatoloni</hi> e resta al Quirinale.</p>
    <p>Il primo ad anticipare il cambio era stato, sabato 20 aprile, sul <hi rend="#i">Corriere</hi>, <hi rend="#b">Francesco Verderami</hi>: “E Silvio si rivolse a Napolitano: si ricandidi o ci aiuti a risolvere”. E ora tutti a spargere incenso. “Con notevole sacrificio personale”, scrive sulla prima del <hi rend="#i">Corriere</hi><hi rend="#b"> Sergio Romano</hi>, “il presidente della Repubblica ha accolto un invito che gli era stato indirizzato, tra gli altri, dal direttore di questo giornale”. <hi rend="#b">Ferruccio De Bortoli</hi> aveva infatti chiesto già il 10 marzo a Napolitano di restare. Ora è stato esaudito e Romano lo glorifica: “Ha messo ancora una volta se stesso al servizio del Paese”. Calabresi sulla <hi rend="#i">Stampa</hi> lo saluta come il salvatore della patria, che ha resistito fino all’ultimo, ma poi “ha ceduto davanti alla richiesta più accorata e più schietta”.</p>
    <p>I toni più commoventi sono del quasi omonimo direttore del <hi rend="#i">Sole</hi>: “Grazie, Presidente”, scrive <hi rend="#b">Roberto Napoletano</hi> sotto il titolo “Il senso di un sacrificio”. “Ci è voluto l’ultimo soccorso di un giovanotto di 87 anni che risponde al nome di Giorgio Napolitano per alleviare le tante ferite che attraversano il corpo (profondamente) sofferente del Paese”. Ma anche <hi rend="#b">Eugenio Scalfari</hi> non scherza. Sotto il titolo “Solo lui può riparare il motore imballato”, scrive: “Tra quanti hanno tirato un respiro di sollievo alla rielezione di Napolitano ci sono anch’io”. Sentimentale anche<hi rend="#b"> Claudio Sardo</hi>, direttore dell’<hi rend="#i">Unità</hi>, che scrive “La stima e la gratitudine verso il capo dello Stato sono i nostri primi sentimenti”.</p>
    <p>Per trovare un minimo di distacco dobbiamo sfogliare <hi rend="#i">Libero</hi>, dove <hi rend="#b">Maurizio Belpietro</hi> scrive: “Per colpa della sinistra, ci ritroviamo al Quirinale un vecchio presidente spacciato per nuovo e a Palazzo Chigi rischiamo di vedere Giuliano Amato, un avanzo della prima Repubblica”. Sul <hi rend="#i">Giornale</hi>, <hi rend="#b">Alessandro Sallusti</hi> tira le fila, centrando l’attenzione su <hi rend="#b">Silvio Berlusconi</hi>: “Di fatto ha vinto lui. Come recita un tweet che circola in queste ore, speriamo che ora la Boccassini non lo indaghi per strage, accusandolo di aver fatto fuori tra il 1994 e il 2013 tutti i leader di Pds, Ds, Ulivo e Pd”. Non lo farà, anche perché si sono fatti fuori da soli.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>