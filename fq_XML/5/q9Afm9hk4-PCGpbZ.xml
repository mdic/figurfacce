<doc sitename="Il Fatto Quotidiano" title="Elezioni, Berlusconi chiede rinvio. Show a Porta a porta: “Avete bisogno di me” - Il Fatto Quotidiano" author="RQuotidiano" date="2012-12-18" url="http://www.ilfattoquotidiano.it/2012/12/18/elezioni-berlusconi-chiede-rinvio-show-a-porta-a-porta-avete-bisogno-di/450093/" hostname="ilfattoquotidiano.it" description="”Avete bisogno di me e quindi non mi astengo quando sento il dovere di prestare il soccorso a chi ha bisogno”. Così Silvio Berlusconi risponde a Bruno Vespa che gli chiede se “è vero che si ripresenta” alle elezioni. Durante la registrazione della puntata di “Porta a porta” che andrà in onda stasera su Raiuno, …" categories="Elezioni 2013" tags="Mario Monti;Porta a Porta;Silvio Berlusconi" fingerprint="adee147878835235">
  <main>
    <head rend="h1">Elezioni, Berlusconi chiede rinvio. Show a Porta a porta: “Avete bisogno di me”</head>
    <graphic src="https://st.ilfattoquotidiano.it/wp-content/uploads/2012/12/berlusconi-porta-a-porta_interna.jpg" alt="Berlusconi a Porta a Porta"/>
    <p>”Avete bisogno di me e quindi non mi astengo quando sento il dovere di prestare il soccorso a chi ha bisogno”. Così <hi rend="#b">Silvio Berlusconi</hi> risponde a Bruno Vespa che gli chiede se “è vero che si ripresenta” alle <hi rend="#b">elezioni</hi>. Durante la registrazione della puntata di “Porta a porta” che andrà in onda stasera su Raiuno, l’ex premier ha respinto l’idea che gli italiani possano essere “<hi rend="#b">stanchi</hi>” di lui. ”Lo dimostreranno con il voto adesso. Io ho avuto degli inviti pressanti a non lasciare che la situazione nel Paese che amo degradasse”. Anzi, ha precisato, “che precipiti nel baratro”. Se continua così, ha aggiunto, arriveremo a ”3 milioni di disoccupati, il governo dovrà aumentare le tasse e potremmo andare a finire come è accaduto in <hi rend="#b">Grecia</hi>, che è quasi una guerra civile”. </p>
    <p>[brightcove]2044359048001[/brightcove]</p>
    <p><hi rend="#b">LA STRATEGIA: ALLONTANARE LE ELEZIONI PER INONDARE LA TV.</hi> Si delinea così la strategia del Cavaliere. <ref target="http://www.ilfattoquotidiano.it/2012/12/18/legge-di-stabilita-e-dl-firme-cicchitto-ci-prenderemo-tutto-tempo-necessario/449819/">Mentre Cicchitto annuncia che il Pdl ha bisogno “di tempo” per esaminare la legge di stabilità, scombinando di fatto la road map fissata da Napolitano per votare a febbraio</ref>, Berlusconi punta ad allontanare l’inizio della <hi rend="#b">par condicio</hi>, che scatta 45 giorni prima del voto. In modo da conquistare più tempo per imperversare nelle tv <hi rend="#b">Mediaset</hi> di famiglia e in <hi rend="#b">Rai</hi>, nella speranza di riconquistare con le parole almeno parte dei consensi perduti nella politica reale. ”Il Pdl ha chiesto di <hi rend="#b">spostare le elezioni</hi> perché tutta questa fretta è una forzatura inutile. Non capisco tutta questa fretta anche per la formazione delle liste elettorali”, ha detto Berlusconi a Porta a porta. “Io punto al 40%, avendo una montagna di argomentazioni da far valere e tirar fuori”. L’obiettivo è uno <hi rend="#b">show mediatico</hi> permanente e ubiquo, già cominciato nei giorni scorsi con le apparizioni <ref target="http://www.ilfattoquotidiano.it/2012/12/16/elezioni-2013-berlusconi-vi-garantisco-che-aboliro-limu/447890/">nel pomeriggio domenicale di Canale 5</ref> e <ref target="http://www.ilfattoquotidiano.it/2012/12/17/dopo-barbara-durso-berlusconi-fa-bis-light-da-del-debbio/449025/">nel programma di Paolo Del Debbio (esponente del Pdl) su Retequattro</ref>. </p>
    <p>[brightcove]2044408793001[/brightcove]</p>
    <p>Una strategia apertamente confessata nel corso della registrazione della puntata di stasera: “Volete sapere quanto penso di recuperare nei consensi in vista delle politiche? Dipende dalla <hi rend="#b">quantità di ore televisive</hi> che avrò a disposizione. Io ho un credito su questo punto”. Infatti “non sono mai stato in tv nell’anno”, mentre il “Pd ha usufruito di 124 ore a novembre. I contendenti devono tener conto della proporzione dei loro voti in parlamento. In base a questo principio io ho 123 ore ancora da recuperare in tv”. Un assaggio dello show che ci aspetta sta nel giudizio distillato sui due ex alleati <hi rend="#b">Casini</hi> e <hi rend="#b">Fini</hi>: “Due persone orrende, anzi, orrendissime”.</p>
    <p>[brightcove]2044420097001[/brightcove]</p>
    <p><hi rend="#b">“HO INVITATO IO MONTI AL PPE”. MA MARTENS LO SBUGIARDA.</hi> Berlusconi è riuscito anche a creare un incidente diplomatico con <hi rend="#b">Wilfred Martens</hi>, il presidente del <hi rend="#b">Partito popolare europeo</hi>, di cui il Pdl fa parte. <ref target="http://www.ilfattoquotidiano.it/2012/12/13/monti-a-sorpresa-al-vertice-ppe-faccia-a-faccia-con-berlusconi-e-merkel/445112/">Il Ppe ha invitato Monti all’ultimo vertice e lo ha esortato a guidare un “rassemblement” dei moderati</ref>, ma, ha affermato Berlusconi, “sono stato io a suggerirlo ai miei colleghi del Ppe, perché loro temono che vinca la sinistra”. Peccato che, a registrazione ancora in corso, sia arrivata la repentina smentita di Martens, che ha telefonato all’agenzia Ansa: ”Nessuno mi ha chiesto di invitare Monti alla riunione del Ppe, è stata una mia iniziativa totalmente personale”. Controreplica di Berlusconi a stretto giro, sempre sotto i riflettori di Vespa: Martens ”evidentemente non vuol fare vedere di essere stato influenzato da me. E’ una scusa per gli altri colleghi. Ne ho discusso con lo spagnolo Lopez”.</p>
    <p>[brightcove]2044408810001[/brightcove]</p>
    <p><hi rend="#b">“LO SPREAD? NESSUNO SAPEVA COSA FOSSE”.</hi> La strategia berlusconiana passa anche per la “riscrittura” della storia recente, e in particolare della caduta del suo governo, nel novembre 2011, incapace di far fronte agli impegni presi di fronte all’Unione europea: “C’è stato un attacco di una forza assoluta da parte dell’opposizione di tutta la grande stampa italiana e di giornali di sinistra europei”, ha spiegato. “Ho ritenuto che per il Paese sarebbe stato meglio che io mi dimettessi e mi sono messo da parte, dimostrando di non essere attaccato alle poltrone e al potere che di fatto non c’è”. E lo <hi rend="#b">spread</hi> a livelli record, uno degli elementi che convinse il presidente della Repubblica <hi rend="#b">Giorgio Napolitano</hi> a chiamare Monti a Palazzo Chigi? “Nel novembre del 2011 si sono verificate delle vicinanze di interesse per cui si è realizzato quell’imbroglio dello spread che è stato preso da tutti per uno cosa drammatico. Nessuno sapeva cosa fosse”.</p>
    <p>[brightcove]2044408824001[/brightcove]</p>
    <p><hi rend="#b">“MONTI CANDIDATO. ANZI NO”.</hi> Tornando alla questione candidatura, Berlusconi ha ribadito che “se Monti sciogliesse il dubbio e dicesse di essere disposto a fare il candidato premier di tutti i moderati, io farei un passo indietro da candidato premier e sarei felicissimo. Lui avrebbe sotto di sé un Pdl che è sempre stato leale al <hi rend="#b">governo tecnico</hi> e non gli ha mai votato contro”. Ma poi è riuscito a <hi rend="#b">cambiare idea</hi> nel corso della stessa registrazione: “Ho offerto a Monti di essere federatore dei moderati, ma dopo quello che ha detto Casini si mette fine a questa possibilità. Non credo che a Monti convenga mettersi in un partito con Casini e <hi rend="#b">Montezemolo</hi>, passerebbe da deus ex machina a piccolo protagonista della Repubblica”. Nella sarabanda di dichiarazioni e controdichiarazioni che ha accompagnato i lanci di agenzia sulla registrazione di Porta a porta, Casini aveva affermato: “Sono così persuaso che Berlusconi sia un leader <hi rend="#b">populista</hi> che nulla ha a che fare con i moderati europei, che se non facessi il tifo per Monti, riterrei moralmente doveroso presentare la mia candidatura per evitare all’Italia nuove disavventure”.</p>
    <p>[brightcove]2044420117001[/brightcove]</p>
    <p><hi rend="#b">“LA LEGA? O SI ALLEA CON ME O SPIEGHERO’ LA SUA INCONSISTENZA”.</hi> Il Cavaliere ha anche manifestato la certezza che l’<hi rend="#b">alleanza con la Lega nord</hi> sarà rinsaldata: “Penso che la Lega sarà insieme a noi nel rassemblement dei moderati. Ne sono sicuro. Le Lega prenderà questa decisione. Il contrario sarebbe illogico e disastroso”. Se il partito di <hi rend="#b">Roberto Maroni</hi>, “in cambio dell’alleanza in Lombardia”, non accettasse il nuovo abbraccio, “dovrei impiegare un po’ di tempo della mia campagna elettorale per spiegare agli italiani l’assoluta inconsistenza della Lega e la sua estraneità a qualsiasi decisione, come farò con gli elettori di Casini”.</p>
    <p>[brightcove]2044420125001[/brightcove]</p>
    <p><hi rend="#b">LA PROMESSA: “VIA L’IMU, TASSE SU GIOCHI E TABACCHI”.</hi> Immancabile è arrivata la promessa in materia fiscale. Se andrà al governo, ha assicurato, abolirà “l’<hi rend="#b">Imu</hi> sulla prima casa”, compensando il minore gettito con una tassa di un miliardo e 800 milioni sui giochi e di un miliardo di lire sui tabacchi lavorati. Altro evergreen della propaganda berlusconiana, la richiesta di voti per “impedire che il Paese vada nelle mani della <hi rend="#b">sinistra</hi>. Sarebbe esiziale per il benessere del Paese”. Naturalmente si tratterebbe di un impegno controvoglia, dato che “in casa, da me, i manager delle mie aziende sono tutti lì a implorarmi di non ricandidarmi. Ma se non lo faccio è perché sento la responsabilità che il mio Paese non vada nelle mani della sinistra”.</p>
    <p>[brightcove]2044408847001[/brightcove]</p>
    <p>[brightcove]2044420139001[/brightcove]</p>
    <p><hi rend="#b">CASINI RISPONDE: “UN PROBLEMA SANITARIO”. FINI: “E’ VANNA MARCHI”.</hi> Chiamato in ballo più volte durante la trasmissione, alla fine l’<hi rend="#b">Udc</hi> diffonde il suo epitaffio sull’esibizione del Cavaliere, con una nota di <hi rend="#b">Antonio De Poli</hi>, capo della segreteria politica del partito: “Berlusconi ci annuncia di aver cambiato ancora idea su Monti. Ormai siamo a un <hi rend="#b">problema sanitario</hi>, non più politico”. E Pier Ferdinando Casini aggiunge: “Berlusconi ha preso in giro gli italiani per venti anni, e anche molti di noi. Basti pensare a come ha trattato sempre le persone leali con lui, da ultimo l’onorevole Alfano”. Non solo “è un gran <hi rend="#b">bugiardo</hi>, come ha confermato il presidente Martens nella dichiarazione di qualche minuto fa, ma cambia idea ogni tre ore. Qualsiasi altro commento è inutile”. L’altro ex alleato chiamato in causa, il presidente della Camera Gianfranco Fini, affida una laconica replica a Twitter: ” “Siamo al livello di <hi rend="#b">Vanna Marchi</hi>…”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>