<doc sitename="Il Fatto Quotidiano" title="&quot;Rai 3 fa cagare&quot;: lo strano tweet di Berlusconi pubblicato e subito rimosso - Il Fatto Quotidiano" author="Luigi Franco" date="2013-01-07" url="http://www.ilfattoquotidiano.it/2013/01/07/rai-3-fa-cagare-strano-tweet-di-b-pubblicato-e-subito-rimosso/462605/" hostname="ilfattoquotidiano.it" description="“Rai 3 fa cagare”. E la “Gabbanelli”, con ben due ‘b’, “sembra la Bindi”. Firmato @berlusconi2013. Il profilo twitter dei ‘volontari digitali’ che supportano il Cavaliere torna alla ribalta per un cinguettio pubblicato ieri sera e subito rimosso. Pochi giorni dopo le polemiche per il numero di follower salito in 24 ore da 7mila a …" categories="Media" tags="Mario Monti;Milena Gabanelli;Report;Riccardo Iacona;Silvio Berlusconi;X - Twitter" fingerprint="34ff440d9de1cc7d">
  <main>
    <head rend="h1">“Rai 3 fa cagare”: lo strano tweet di Berlusconi pubblicato e subito rimosso</head>
    <graphic src="https://st.ilfattoquotidiano.it/wp-content/uploads/2013/01/tweet-silvio-interna-nuova.jpg" alt="Tweet Rai3 fai cagare"/>
    <p>“<hi rend="#b">Rai 3 fa cagare</hi>”. E la “<hi rend="#b">Gabbanelli</hi>”, con ben due ‘b’, “sembra la <hi rend="#b">Bindi</hi>”. Firmato <hi rend="#i">@berlusconi2013</hi>. Il profilo twitter dei ‘volontari digitali’ che supportano il <hi rend="#b">Cavaliere</hi> torna alla ribalta per un cinguettio pubblicato ieri sera e subito rimosso. Pochi giorni dopo le <ref target="http://www.ilfattoquotidiano.it/2013/01/01/berlusconi-arriva-su-twitter-e-in-24-ore-follower-passano-da-7mila-a-70mila/459331/">polemiche per il numero di follower salito in 24 ore da 7mila a 70mila, molti dei quali falsi</ref>.</p>
    <p>Ora i <hi rend="#b">follower</hi> sono più di 76mila. E diversi di loro non si sono fatti sfuggire il curioso tweet che proseguiva così: “Servi della sx e delle banche… Le porcate della sinistra mai eh? #schifo #tipisinistri”. E fa niente se ieri su <hi rend="#b">Raitre</hi> non è andato in onda <hi rend="#i">Report</hi> di <hi rend="#b">Milena Gabanelli</hi>, ma <hi rend="#i">Presa diretta</hi> di <hi rend="#b">Riccardo Iacona</hi>. Dall’account pro Berlusconi il cinguettio è stato cancellato dopo pochi minuti e subito si è tentata una smentita: “Bene adesso fanno anche i fotomontaggi non ci stupisce più niente (staff)”. E ancora: “La verità è una, che ad alcuni non piace che su tw ci sia un profilo legato alla <hi rend="#b">campagna elettorale</hi> di #Berlusconi e cercano di screditare”. Ma a quel punto sul social network circolavano già le istantanee del tweet sotto accusa.</p>
    <p>Tra i primi a rilanciarlo @ilMonz e @bravimabasta, che ha fatto girare lo <hi rend="#i">screenshot</hi> dello “strepitoso post di @berlusconi2013 ora cancellato”. Una spiegazione su che cosa sia successo prova a darla @davidallegranti: “Credo che qualcuno dei ‘volontari digitali’ abbia fatto una bischerata: ha scritto con l’account sbagliato. Ma la toppa è peggio del buco”. Ci scherza su @ARoldering: “Dopo il casino di @berlusconi2013 sono convinto che il cane <hi rend="#b">Puggy</hi> avrebbe fatto meglio dietro una tastiera”.</p>
    <p>E loro, i volontari digitali vicini al Pdl, dopo aver cercato di far passare il tutto per un fotomontaggio, hanno ricominciato con il solito bombardamento di messaggi berlusconiani. Contro l’Imu, perché “per noi la casa è sacra frutto del sacrificio e del lavoro”. E contro <hi rend="#b">Mario Monti</hi>: “Agisce come<hi rend="#b"> Robin Hood</hi>, toglie a tutti e da (senza accento, ndr) alle banche”.</p>
    <p>twitter: @gigi_gno</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>