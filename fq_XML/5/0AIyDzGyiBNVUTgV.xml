<doc sitename="Il Fatto Quotidiano" title="Bersani: &quot;Berlusconi tratta le donne come bambole gonfiabili&quot; - Il Fatto Quotidiano" author="RQuotidiano" date="2013-02-11" url="http://www.ilfattoquotidiano.it/2013/02/11/bersani-berlusconi-tratta-donne-come-bambole-gonfiabili/495644/" hostname="ilfattoquotidiano.it" description="A due settimane dal voto la bagarre elettorale prosegue senza sosta a colpi di dichiarazioni e commenti. Le ultime uscite di Berlusconi, in particolare quella di domenica scorsa a Mirano, durante la quale il Cavaliere aveva inscenato un teatrino a base di doppi sensi con un’impiegata, non hanno lasciato indifferente Pier Luigi Bersani. Il segretario …" categories="Elezioni 2013" tags="Beppe Grillo;Francesca Pascale;Mario Monti;PD;PDL;Pier Luigi Bersani;Silvio Berlusconi" fingerprint="87871aa5e06e5465">
  <main>
    <head rend="h1">Bersani: “Berlusconi tratta le donne come bambole gonfiabili”</head>
    <graphic src="https://st.ilfattoquotidiano.it/wp-content/uploads/2013/02/bersani_interna_nuova1.jpg" alt="Pier Luigi Bersani"/>
    <p>A due settimane dal voto la <hi rend="#b">bagarre elettorale</hi> prosegue senza sosta a colpi di dichiarazioni e commenti. Le ultime uscite di Berlusconi, in particolare quella di domenica scorsa a Mirano, <ref target="http://www.ilfattoquotidiano.it/2013/02/10/berlusconi-e-segretaria-lei-viene-e-quante-volte-vuol-girarsi/494878/">durante la quale il Cavaliere aveva inscenato un teatrino a base di doppi sensi con un’impiegata</ref>, non hanno lasciato indifferente <hi rend="#b">Pier Luigi Bersani</hi>. Il segretario del Pd, ai microfoni di <hi rend="#i">Radio 105</hi>, non ha chiamato in causa anche i principali alleati del Pdl: “Tra Berlusconi che considera le donne come<hi rend="#b"> bambole gonfiabili</hi>, Maroni che propone la moneta lombarda e Storace che usa la croce celtica, io dico: ‘Ma dove andiamo?’ Bisogna stare attenti”.</p>
    <p>Nel commentare il tema che ha fatto più discutere negli ultimi giorni, <ref target="http://www.ilfattoquotidiano.it/2013/02/11/sanremo-2013-berlusconi-se-diventa-festival-dellunita-sciopero-canone/495179/">l’attacco di Berlusconi al Festival di Sanremo</ref>, Bersani sceglie l’ironia: “Lui ha campato sul dualismo Rai-Mediaset e su questo equilibrio, è inutile che dica ‘tolgo il canone’ quando non lo toglierà, hai mai visto che cambi qualcosa?”. Poi difende la kermesse: “Mi auguro che si riesca a non mettere nei guai il festival di Sanremo, lasciamolo fare. Spostiamo qualsiasi cosa, non il Festival che è troppo nazionalpopolare”. “Piuttosto – aggiunge – riserviamoci noi di dare un’occhiata a tutto a questo sistema che ci sta impoverendo industrialmente, ci sta rubando un pezzo di libertà e ci rende ridicoli ai nostri stessi occhi quando discutiamo di spostare il Festival. Quando dico antitrust intendo un universo di cose dentro il quale c’è anche il sistema della comunicazione”.</p>
    <p>Bersani non risparmia nemmeno <hi rend="#b">Beppe Grillo</hi>: “Avversario è anche Grillo che spara 1000 euro al mese davanti a dei disoccupati siciliani. Non è moralmente accettabile dire queste cose, andare a Bologna a parlare di Berlinguer e stringere a Roma la mano a Casapound, raccontare democrazia e mettersi al comando da un tabernacolo della rete”. Poi punzecchia il Professore: “<hi rend="#b">Monti</hi> deve scegliere, lo vedo un po’ suscettibile francamente. Lo dico con rispetto. Non è che si può pensare di dare bacchettate e ricevere carezze. Non funziona così. Tante ne dai e tante ne prendi, sennò stai fuori dalla politica”. Nonostante i tentativi del presidente del Consiglio di gettare acqua sul fuoco su eventuali contrasti con il Pd (“Non vedo litigi: vedo osservazioni, punti di vista leciti da una parte e dall’altra”), in serata Bersani ha rincarato la dose, riferendosi alla disputa con Monti sul <hi rend="#b">bilancio europeo</hi>: “La mia non è una critica infantile come dice Monti ma è una critica adulta, perché io son ben contento se l’Italia spende 1 euro in meno e prende un 1 euro in più ma non ci sto a dire che la prospettiva di bilancio europea va bene così: l’Italia così non va da nessuna parte”.</p>
    <p>In una giornata in cui la radio la fa da padrona, <hi rend="#b">Silvio Berlusconi</hi> sceglie di intervenire ai microfoni di “Un giorno da pecora” di <hi rend="#i">Radio2 </hi>e lo fa annunciando una “lettera agli italiani” nella quale confermerà <ref target="http://www.ilfattoquotidiano.it/2013/02/03/elezioni-promessa-day-di-berlusconi-via-limu-al-primo-cdm/487982/">la restituzione dell’Imu annunciata una settimana fa</ref>: “Faccio un avviso agli italiani: riceveranno una lettera nella quale confermo che lo Stato restituirà l’Imu che avete pagato, se sarò eletto”. E poi annuncia con sicurezza: “E’ sicuro che vincerò”. Il Cavaliere approfitta dell’occasione per spazzare via le nubi su una presunta “sparizione” della sua nuova fidanzata, </p>
    <p><hi rend="#b">Francesca Pascale</hi>, nelle ultime settimane di campagna elettorale: “Siamo due cuori e una capanna. Ieri sono andato a cena con lei e sono arrivati 27 fotografi…Non la faccio uscire perché sono geloso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>