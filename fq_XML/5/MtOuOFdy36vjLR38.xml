<doc sitename="Il Fatto Quotidiano" title="Processo Ruby bis, Emilio Fede &quot;perde&quot; un difensore. Lascia l'avvocato Alecci - Il Fatto Quotidiano" author="RQuotidiano" date="2012-09-24" url="http://www.ilfattoquotidiano.it/2012/09/24/processo-ruby-bis-fede-perde-difensore-lascia-lavvocato-alecci/361963/" hostname="ilfattoquotidiano.it" description="Emilio Fede, l’ex direttore delTg4, imputato a Milano con Lele Mora e Nicole Minetti nel processo caso Ruby bis, perde uno dei suoi difensori. Nadia Alecci, legale storico del giornalista, prima dell’estate ha revocato il mandato. Il giornalista, l’ex agente delle star – da poco tornato libero – e la consigliera regionale erano stati rinviati …" categories="Giustizia" tags="Emilio Fede;Lele Mora;Nicole Minetti;Processo Ruby;Silvio Berlusconi" fingerprint="69e164e5e212a62b">
  <main>
    <head rend="h1">Processo Ruby bis, Emilio Fede “perde” un difensore. Lascia l’avvocato Alecci</head>
    <graphic src="https://st.ilfattoquotidiano.it/wp-content/uploads/2012/09/emiliofede_interna-nuova.jpg" alt="Emilio Fede - Processo Ruby"/>
    <p><hi rend="#b">Emilio Fede</hi>, l’ex direttore delTg4, imputato a Milano con <hi rend="#b">Lele Mora</hi> e <hi rend="#b">Nicole Minetti</hi> nel processo caso Ruby bis, perde uno dei suoi difensori. Nadia Alecci, legale storico del giornalista, prima dell’estate ha revocato il mandato. <ref target="http://www.ilfattoquotidiano.it/2011/10/03/ruby-i-legali-di-berlusconi-chiedono-la-sospensione-del-processo/161698/">Il giornalista, l’ex agente delle star – da poco tornato libero – e la consigliera regionale erano stati rinviati a giudizio lo scorso autunno</ref> con l’accusa di induzione e favoreggiamento della <hi rend="#b">prostituzione. </hi>Da allora si sono costituite parti civili alcune delle ragazze invitate alle cene di Arcore e sono state celebrate diverse udienze<ref target="http://www.ilfattoquotidiano.it/2012/05/11/ruby-aula-arriva-nicole-minetti-imbarazzata-assolutamente/226392/"> in cui i testimoni hanno raccontato quello che avveniva alle “cene eleganti” organizzate da Silvio Berlusconi. </ref></p>
    <p>Della rinuncia al mandato di Nadia Alecci si è saputo però solo oggi, a quattro giorni dalla ripresa del dibattimento prevista per venerdì prossimo. A difendere Fede, per quel che si sa, è rimasto solo l’avvocato<hi rend="#b"> Gaetano Pecorella,</hi> che assiste l’ex direttore anche nell’inchiesta per la bancarotta della Lm Management, la società fallita dell’ex agente dei vip. <ref target="http://www.ilfattoquotidiano.it/2011/04/29/ruby-fede-chiede-larchiviazione-errori-dai-pm/107956/">La difesa di Fede, sin dall’udienza preliminare, aveva chiesto sia l’archiviazione che il proscioglimento</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>