<doc sitename="Il Fatto Quotidiano" title="Condanna Berlusconi, Santanchè: &quot;500 pullman per la rivoluzione&quot; - Il Fatto Quotidiano" author="Fabrizio d'Esposito" date="2013-08-04" url="http://www.ilfattoquotidiano.it/2013/08/04/condanna-berlusconi-santanche-500-pullman-per-rivoluzione-pavido-chi-non-ce/676211/" hostname="ilfattoquotidiano.it" description="Daniela Santanchè è più Pitonessa che mai. Ieri non ha fatto altro che contare. Pullman. Onorevole è il 4 agosto e ci sono 40 gradi, un deserto.Non c’è agosto per la libertà. Quanti pullman ha contato sinora (sono le 19 e 30, ndr)? Cento?Cinque volte di più. Cinquecento. Un trionfo se arriveranno davvero.Tutto vero, la …" categories="Politica" tags="Daniela Santanchè;Interviste;PDL;Processo Mediaset;Silvio Berlusconi" fingerprint="59b0152f570805ce">
  <main>
    <head rend="h1">Condanna Berlusconi, Santanchè: “500 pullman per la rivoluzione”</head>
    <graphic src="https://st.ilfattoquotidiano.it/wp-content/uploads/2013/06/santanché_interna-nuova1.jpg"/>
    <p><hi rend="#b">Daniela Santanchè</hi> è più Pitonessa che mai. Ieri non ha fatto altro che contare. Pullman.</p>
    <p><hi rend="#b">Onorevole è il 4 agosto e ci sono 40 gradi, un deserto.</hi><lb/>Non c’è agosto per la libertà.</p>
    <p><hi rend="#b">Quanti pullman ha contato sinora (sono le 19 e 30, ndr)? Cento?</hi><lb/>Cinque volte di più.</p>
    <p><hi rend="#b">Cinquecento. Un trionfo se arriveranno davvero.</hi><lb/>Tutto vero, la macchina organizzativa con me e Denis Verdini funziona benissimo. Nessun partito ha mai organizzato una manifestazione in piena estate.</p>
    <p><hi rend="#b">Il coraggio di falchi e pitonesse.</hi><lb/>Siamo in una dittatura. C’è un potere che ha commissariato la democrazia. E senza democrazia non so vivere.</p>
    <p><hi rend="#b">Il potere dei magistrati.</hi><lb/>La condanna a Berlusconi vale una rivoluzione.</p>
    <p><hi rend="#b">In pullman.</hi><lb/>Siamo gente pacifica e siamo la parte giusta del Paese. Non c’è posto tra di noi per i pavidi.</p>
    <p><hi rend="#b">A proposito di pavidi: i ministri non ci saranno.</hi><lb/>Non ci credo.</p>
    <p><hi rend="#b">È sicuro: l’ha annunciato Lupi. Gasparri dice che sbagliano.</hi><lb/>Avranno le loro buone ragioni.</p>
    <p><hi rend="#b">Il governo traballa.</hi><lb/>Ci sono battaglie più importanti di un governo.</p>
    <p><hi rend="#b">Ne fate parte.</hi><lb/>Non c’è un’azione efficace, non ci sono provvedimenti incisivi, la sua occupazione principale è guadagnare tempo.</p>
    <p><hi rend="#b">Meglio le elezioni con il Porcellum?</hi><lb/>Certamente. Almeno così si ristabilisce la democrazia. Voglio votare subito, con qualsiasi sistema.</p>
    <p><hi rend="#b">Ma il leader sarà ai domiciliari, come minimo.</hi><lb/>La grazia è un diritto, non una concessione di Napolitano.</p>
    <p><hi rend="#b">Però oggi non passerete sotto al Quirinale. Hanno vinto le colombe.</hi><lb/>Mai pensato di andare lì. Ci siamo solo spostati da piazza Santi Apostoli a via del Plebiscito.</p>
    <p><hi rend="#b">Ma lei sarebbe andata in marcia sul Colle?</hi><lb/>Sì, mica ho paura di Napolitano, lui è una persona come me.</p>
    <p><hi rend="#b">Guerra civile, come dice Bondi.</hi><lb/>Bondi ha ragione. Da vent’anni c’è una guerra civile in Italia. Finiamola con questa forma subdola di ipocrisia.</p>
    <p><hi rend="#b">Finiamola.</hi><lb/>I magistrati hanno già distrutto cinque partiti nella Prima Repubblica.</p>
    <p><hi rend="#b">Il pentapartito.</hi><lb/>Tutti partiti fondati da Padri costituenti.</p>
    <p><hi rend="#b">E se Napolitano non concede la grazia?</hi><lb/>Non è una concessione.</p>
    <p><hi rend="#b">Un diritto.</hi><lb/>Esatto.</p>
    <p><hi rend="#b">Se questo diritto non ci sarà?</hi><lb/>Ci dimetteremo dal Parlamento in duecento, voglio vedere Napolitano che cosa fa?</p>
    <p><hi rend="#b">Ce l’avete con il capo dello Stato.</hi><lb/>Non lo temo. Anzi non vorrei essere nei suoi panni.</p>
    <p><hi rend="#b">Perché?</hi><lb/>Napolitano come spiegherà al mondo che l’Italia è un Paese come l’Ucraina dove si imprigionano gli oppositori politici?</p>
    <p><hi rend="#b">Evasori, non oppositori.</hi><lb/>Berlusconi è innocente. Siamo in una dittatura, commissariati da un altro potere.</p>
    <p><hi rend="#b">Il premier ascolterà con attenzione oggi. I toni gli stanno a cuore.</hi><lb/>Invece di intimidire noi pensi alla Germania. Usi lui gli stessi toni.</p>
    <p><hi rend="#b">Berlusconi verrà? È a Arcore.</hi><lb/>Cosa vuole che sia Milano-Roma.</p>
    <p><hi rend="#b">Quindi verrà?</hi><lb/>Il presidente è educato e rispettoso. Sarà a Roma per salutare il suo popolo.</p>
    <p>da<hi rend="#i"> Il Fatto Quotidiano</hi> del 4 agosto 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>