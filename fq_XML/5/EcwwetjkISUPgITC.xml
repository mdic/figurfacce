<doc sitename="Il Fatto Quotidiano" title="Mercedes, fango e bugie: Il Giornale all'assalto del giudice Esposito - Il Fatto Quotidiano" author="Marco Lillo" date="2013-08-13" url="http://www.ilfattoquotidiano.it/2013/08/13/mercedes-fango-e-bugie-giornale-allassalto-del-giudice-esposito/683814/" hostname="ilfattoquotidiano.it" description="Dopo la condanna di Silvio Berlusconi a 4 anni di carcere Il Giornale di Alessandro Sallusti ha dedicato una ventina di pagine al 72enne presidente della sezione feriale della Cassazione, Antonio Esposito. Il 3 agosto parte Stefano Lorenzetto con un articolo basato sul suo ricordo di una cena del 2009 con il giudice: “Così infangava …" categories="Giustizia" tags="Alessandro Sallusti;Antonio Esposito;Cassazione;Csm;Il Giornale;Pci;Silvio Berlusconi" fingerprint="e92f0c39c10b7aa5">
  <main>
    <head rend="h1">Mercedes, fango e bugie: Il Giornale all’assalto del giudice Esposito</head>
    <graphic src="https://st.ilfattoquotidiano.it/wp-content/uploads/2013/08/esposito-interna.jpg"/>
    <p>Dopo la <hi rend="#b">condanna</hi> di <hi rend="#b">Silvio Berlusconi</hi> a 4 anni di carcere Il Giornale di <hi rend="#b">Alessandro Sallusti</hi> ha dedicato una ventina di pagine al 72enne presidente della sezione feriale della Cassazione, <hi rend="#b">Antonio Esposito</hi>. Il 3 agosto parte Stefano Lorenzetto con un articolo basato sul suo <hi rend="#b">ricordo</hi> di una cena del 2009 con il giudice: “Così <hi rend="#b">infangava</hi> Berlusconi il giudice che l’ha condannato” è il titolo. Il pezzo viene pu<hi rend="#b">b</hi>blicato solo dopo la condanna, nonostante il direttore Sallusti fosse informato da giorni.</p>
    <p>Quando il magistrato <hi rend="#b">Ferdinando Imposimato</hi>, presente alla cena, dice al Fatto di non aver sentito nulla del genere, Lorenzetto lo fulmina: Imposimato era lontano e poi è troppo <hi rend="#b">amico</hi> di Esposito per essere <hi rend="#b">credibile</hi>. La prova? “Una fonte affidabile mi assicura che il figlio fu registrato all’anagrafe con il nome di <hi rend="#b">Ferdinando</hi> proprio in onore di Imposimato”. La fonte è attendibile perché intrattiene ‘<hi rend="#b">relazioni confidenziali</hi> ’ con Esposito. Peccato che non abbia svelato a Lorenzetto un altro segreto: Ferdinando è il nome del <hi rend="#b">padre</hi> di Antonio.</p>
    <p>Il Giornale picchia <hi rend="#b">duro</hi> anche dopo la pubblicazione dell’intervista di Esposito al Mattino. Nella sua <hi rend="#b">smentita</hi> il giudice nega di avere risposto a una domanda sulla <hi rend="#b">motivazione</hi> della condanna di Berlusconi. La frase “Berlusconi condannato perché sapeva” effettivamente non è farina del suo sacco e la sua risposta (riportata fedelmente dal Mattino) seguiva una domanda <hi rend="#b">diversa</hi> e generale. Ma per Sallusti è “Il giudice bugiardo”. Dopo l’8 agosto Il Giornale pubblica tre pagine al giorno piene di accuse: Esposito fa il doppio lavoro a Sapri ed è stato <hi rend="#b">trasferito</hi> d’ufficio dal Csm. Esposito accettava Mercedes in regalo e si appropriava di fascicoli sui vip per smania di <hi rend="#b">protagonismo</hi>. Il giudice replica con i provvedimenti del Csm e dei giudici che hanno smontato le accuse riportate dal Giornale. La lettura incrociata di articoli e comunicati spiega bene come funziona la <hi rend="#b">stampa berlusconiana</hi>.</p>
    <p><hi rend="#b">IL CASO ISPIL’attacco de Il Giornale: “Aveva un doppio lavoro, amministrava una scuola”</hi>Il quotidiano di Sallusti spara l’8 agosto in prima pagina: ‘Lo strano doppio lavoro del giudice bugiardo’. Nell’articolo si legge: “Quando Antonio Esposito non sta in Cassazione fa un altro lavoro. Un doppio lavoro. (…) Esposito veste i panni del responsabile amministrativo di un pezzo di un’università telematica. Insieme alla moglie avvocato e alla figlia, il magistrato risulta referente per lo sportello Salerno/2 della Unicusano, ateneo privato romano (…) sul sito web dell’università come contatto per Sapri c’è proprio il numero di cellulare dell’alto magistrato. Illecito? No, magari no. Magari il buon giudice ha il via libera, l’ok, del Csm. Magari è normale”. Il Giornale torna sul tema tre giorni dopo per ricostruire il procedimento disciplinare subito dal giudice alla fine degli anni novanta sulla scorta di una relazione redatta da un allora giovane capitano dei Carabinieri della stazione di Sapri: “Alla fine – scrive Il Giornale – è stata proprio la gestione dell’Ispi a determinare il trasferimento. ‘Dovrebbe essere provato – si legge nel provvedimento – che Esposito svolga attività ulteriori rispetto a quella dell’insegnamento per il quale è stato autorizzato dal Csm’ (…) Esposito – scrivono i consiglieri – poteva essere reperito sistematicamente presso i locali della scuola e i collegamenti con l’Ispi venivano tenuti anche in pretura’”. </p>
    <p><hi rend="#b">La replica del giudice: “Insegnava gratuitamente, il Csm lo aveva autorizzato”</hi>Il Giornale omette di dire che tutte le dichiarazioni di questo ufficiale (il capitano dei Carabinieri, ndr) più volte “rettificate e parzialmente difformi” tra di esse erano state smentite addirittura da numerosi militari della sua stessa compagnia e da un militare della Guardia di Finanza. Così conclusivamente motiva il Csm: “(…)contrariamente a quanto affermato dal capitano l’Ispi non era una società di capitali, il cui amministratore unico era la moglie del dr. Esposito, ma era un’associazione culturale senza scopo di lucro. A proposito dell’attività svolta dal dr. Esposito presso l’Ispi non è stato confermato quanto riferito dal teste, sia pure sulla base di notizie informalmente acquisite, di “impressioni”, di “conclusioni personali” in merito al ruolo di direttore, amministratore o organizzatore di Esposito, a un suo asserito potere di stabilire chi doveva essere ammesso e chi non doveva. È emerso, infatti, che “il magistrato svolgeva esclusivamente attività d’insegnamento, non si occupava in alcun modo direttamente o tramite la moglie dei profili gestionali dell’istituto, non ha mai fatto parte del consiglio d’amministrazione dell’Ispi”. Inoltre l’incarico era “ritualmente comunicato al Csm, autorizzato ed espletato gratuitamente”. </p>
    <p>
      <hi rend="#b">IL TRASFERIMENTO</hi>
    </p>
    <p>
      <hi rend="#b">Il titolo del quotidiano dell’11 agosto non lascia adito a dubbi: “La rete di affari di Esposito: ecco perché fu trasferito”. Il titolo sintetizza così la motivazione del trasferimento: “Con la sua scuola guadagna centinaia di milioni che gli permettono di avere una Jaguar, una villa a Roma e un motoscafo”. Secondo Il Giornale: “Il 7 aprile del ‘94 il plenum del Csm approvava a maggioranza la proposta di trasferimento d’ufficio dell’allora pretore di Sala Consilina, che venne destinato alla Corte d’Appello di Napoli”. Il Giornale entra nei dettagli: “Sulla scuola di formazione i consiglieri si soffermano a lungo, ipotizzando che il particolare tenore di vita del magistrato che risultava ‘proprietario di un villino a Roma, di una Jaguar e di un motoscafo avallassero l’ipotesi che l’Ispi avesse consentito la realizzazione di guadagni nell’ordine di centinaia di milioni’”. Inoltre, secondo Il Giornale, Esposito era accusato di avere “gravemente mancato ai propri doveri”. Il CSM, lo aveva trasferito perché “aveva celebrato nel ’91 un procedimento penale contro Maria Pia Moro per interruzione di pubblico servizio ‘senza che tale procedimento fosse compreso tra quelli a lui assegnabili’”.</hi>
    </p>
    <hi rend="#b">L’attacco de Il Giornale: “Rete di affari e troppo protagonismo, per questo fu spostato”</hi>
    <p><hi rend="#b">La replica del giudice: “Accuse smentite dagli organi competenti già 13 anni fa” </hi>Il trasferimento d’ufficio da Sala Consilina a Napoli del 1994 venne annullato dal Tar del Lazio nel 1996 per “un progressivo sfaldarsi delle tesi accusatorie”. Nel 1998 il Giudice della Sezione Disciplinare del CSM dà ragione di nuovo a Esposito e nel 2000 il CSM torna sulla materia e sostiene che l’attività di Esposito presso l’Ispi è di “esclusivo impegno didattico, senza interessi patrimoniali, regolarmente autorizzata e di nessun intralcio per il normale svolgimento delle funzioni giudiziarie”. Anche sulla questione della “smania di protagonismo”, Il Giornale fa un buco nell’acqua. Il Csm così afferma: “Conclusivamente la celebrazione dell’udienza del 12/11/91 – Procedimento Fidia Moro – da parte del Dott. Esposito ebbe a rappresentare un atto di doverosa assunzione di responsabilità del dirigente di un ufficio giudiziario in assenza di un collega e non certo una disdicevole forma di protagonismo di cui manca in atti qualsiasi prova. Anzi gli elementi probatori raccolti sono di segno esattamente opposto in quanto i testi hanno univocamente riconosciuto l’imparzialità e la correttezza del Dott. Esposito”.</p>
    <p><hi rend="#b">L’INTERROGAZIONE PARLAMENTAREL’attacco de Il Giornale: “Il Pci lo accusò di faziosità”</hi>Anche un’interrogazione parlamentare comunista è stata riciclata a distanza di 33 anni e promossa a sentenza sotto il titolo de Il Giornale: “Il magistrato inchiodato pure alla Camera”. Gli inviati a Sapri di Sallusti hanno recuperato il testo dell’atto del 1980 firmato dai deputati PCI Alinovi, Amarante e Vignola: “L’operato di Esposito è oggetto di universale riprovazione da parte della popolazione del mandamento per i comportamenti asociali e per la faziosità”.</p>
    <p><hi rend="#b">La replica del giudice: “Il Csm archiviò l’inchiesta parlando di un complotto”</hi>Il Giornale omette: “L’inchiesta apertasi a seguito delle interrogazioni venne archiviata dal Csm”. La motivazione descrive “un vero e proprio complotto contro Esposito (…) oggetto di un attacco scorretto nelle forme e illecito nei contenuti da parte di un gruppo di persone che per soddisfare un loro sentimento di vendetta (…) non hanno esitato a costruire a tavolino gli elementi di accusa ed a coinvolgere nell’operazione anche rappresentanti del Parlamento”. </p>
    <p><hi rend="#b">LA MERCEDES REGALATA</hi><hi rend="#b">L’attacco de Il Giornale: “Cene a sbafo e auto di lusso in omaggio”</hi>L’accusa più velenosa contro Esposito è quella del sottotitolo del Giornale dell’11 agosto: “Spuntano una Mercedes gratis e le cene a sbafo”. Nell’articolo si ricostruiscono le accuse rivolte da un consigliere del CSM a Esposito: “Sarebbe stata portata, per conto della ditta Palumbo (un costruttore della zona, ndr), una Mercedes di colore beige acquistata” da un direttore romano di banca “con chiavi nel cruscotto, sotto l’abitazione del dottor Esposito”.</p>
    <p><hi rend="#b">La replica del giudice: “Fu comprata nel ’77, era una macchina usata”</hi>Esposito ricorda che “la Mercedes 220D del 1971 è stata acquistata regolarmente nel 1977 con 300 mila km percorsi”. La vicenda “è stata archiviata perché “si è accertato, con prova orale e documentale, l’assoluta legittimità dell’acquisto”. Esposito ha rinunciato alla prescrizione ottenendo l’archiviazione del Gip nel 1996. Mentre il Csm ha archiviato nel 1997 sulla base di “univoche acquisizioni documentali” come “l’assegno bancario di Esposito”.</p>
    <p>Ecco i comunicati diramati dal giudice Esposito in risposta agli articoli de Il Giornale</p>
    <p>Da <hi rend="#i">Il Fatto Quotidiano </hi>del 13 agosto 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>