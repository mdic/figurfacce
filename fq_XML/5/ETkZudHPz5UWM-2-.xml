<doc sitename="Il Fatto Quotidiano" title="Messaggio di Berlusconi a Monti: &quot;Voteremo le cose che ci convincono&quot; - Il Fatto Quotidiano" author="RQuotidiano" date="2012-05-11" url="http://www.ilfattoquotidiano.it/2012/05/11/messaggio-berlusconi-monti-voteremo-cose-convincono/226793/" hostname="ilfattoquotidiano.it" description="“Noi siamo qui e voteremo tutte le cose che ci convincono”. E’ il messaggio dell’ex presidente del Consiglio Silvio Berlusconi al suo successore Mario Monti. Il leader del Pdl ha parlato con i giornalisti partecipando a Milano ai funerali del senatore Giampiero Cantoni. Berlusconi, peraltro, ha detto la sua anche sul clima di tensione di …" categories="Politica" tags="Antipolitica;Crisi Economica;Governo;Mario Monti;Silvio Berlusconi;Terrorismo" fingerprint="582a5844fc0f7031">
  <main>
    <head rend="h1">Messaggio di Berlusconi a Monti: “Voteremo le cose che ci convincono”</head>
    <p>Il Cavaliere interviene anche sugli episodi di terrorismo: "C'è un clima di grande timore, di grande pessimismo, di scarsa fiducia nel futuro a cui dovremmo reagire con una politica totalmente diversa dalla politica del rigore". Fuoco di fila di parlamentari del Pdl contro il governo</p>
    <graphic src="https://st.ilfattoquotidiano.it/wp-content/uploads/2012/05/berlusco-interna-nuova.jpg"/>
    <p>“Noi siamo qui e voteremo tutte le cose che ci convincono”. E’ il messaggio dell’ex presidente del Consiglio <hi rend="#b">Silvio Berlusconi</hi> al suo successore <hi rend="#b">Mario Monti</hi>. Il leader del Pdl ha parlato con i giornalisti partecipando a Milano ai funerali del senatore <hi rend="#b">Giampiero Cantoni</hi>.</p>
    <p>Berlusconi, peraltro, ha detto la sua anche sul clima di tensione di questi giorni, compresi gli episodi di <hi rend="#b">terrorismo</hi>. “C’è un clima di grande timore, di grande pessimismo, di scarsa fiducia nel futuro a cui dovremmo reagire, credo, con una politica totalmente diversa da quella che è la cosiddetta politica del rigore che si può applicare soltanto in una economia di sviluppo” ha spiegato il Cavaliere. “Quando c’è un clima come questo – sottolinea – c’è un terreno che può dare luogo da un lato al terrorismo e da un lato alla dittatura. Speriamo che non sia così perchè ritengo che non sia il caso dell’Italia, ma sicuramente non è una situazione che ci lascia del tutto tranquilli”.</p>
    <p>“Quando c’è un clima come questo – insiste – c’è un terreno che può dare luogo, ma speriamo che non sia così, da un lato al terrorismo e dall’altro lato ad una dittatura. Non è il caso dell’Italia, anzi sicuramente non si procederà in questa direzione, ma è una situazione che non ci lascia del tutto tranquilli”. Infine <hi rend="#b">l’antipolitica</hi>: “E’ la testimonianza che c’è un sistema che non dà agli italiani quello di cui avrebbero bisogno. Il nostro – ha ribadito – è un sistema che non consente al Paese di essere governato”.</p>
    <p>Per tornare al rapporto tra il governo tecnico e il Popolo delle Libertà, dopo la frana del partito alle elezioni, in giornata si è registrato un fuoco di fila di esponenti di peso nei confronti del presidente del Consiglio. Inizia l’ex ministro della Funzione Pubblica <hi rend="#b">Renato Brunetta</hi>: “Ho votato 15 volte la fiducia al governo Monti, mi aspetto che parli di meno, batta i pugni in Europa perchè l’Italia e l’Europa ricomincino a crescere e non rimangano sotto il tallone di <hi rend="#b">Angela Merkel</hi> – dichiara ad <hi rend="#i">Agorà</hi>, su Rai Tre – Dargli la fiducia per la sedicesima volta? Dipende da lui”. Poi ce n’è anche per il ministro per lo Sviluppo Economico. “<hi rend="#b">Passera</hi> chi? Si sono perse le tracce del ministro Passera, non so cosa stia facendo sono stanco di commentare le chiacchiere, quelle di Passera così come quelle di Monti”.</p>
    <p>Rilancia la deputata <hi rend="#b">Alessandra Mussolini</hi>: “Il blocco sociale del nostro elettorato ci ha lanciato un segnale inequivocabile, dimostrando sconcerto dal doppio salto mortale dell’appoggio al governo Monti e il contestuale abbraccio fatale con Bersani e Casini – scrive in una nota – Monti, anche per una oggettiva incapacità di tenuta comportamentale, ha fallito e le dichiarazioni di ieri del ministro Passera ne sono una prova evidente”.</p>
    <p>Altra bordata dal vicecapogruppo alla Camera <hi rend="#b">Maurizio Bianconi</hi>: “Non sono d’accordo con Berlusconi quando dice di portare avanti il governo Monti fino al 2013. Io Monti non l’ho mai fiduciato e non penso di essere isolato”. Per quanto riguarda i suicidi, il vicepresidente dei deputati Pdl aggiunge: “Monti ci dica chi erano i responsabili a cui si riferiva. Io non la mando giù, è la manifestazione di un atteggiamento ostile nei confronti del Pdl”. Bianconi è tra i falchi del partito nei confronti del governo tecnico. E’ tra i promotori dell’<ref target="http://www.ilfattoquotidiano.it/2012/05/09/interrogazione-pdl-monti-spieghi-contenuto-riferimenti-della-frase-sulle-vittime/224801/">iniziativa di 42 parlamentari per chiedere chiarimenti sulla sua frase sulle vittime della crisi.</ref></p>
    <p>Incalza infine anche un altro capogruppo del Pdl, <hi rend="#b">Antonio Leone</hi>: “Abbiamo un governo nel confessionale: Monti prima attacca Berlusconi e poi si pente, la Fornero confessa di avere sbagliato e almeno per un giorno dimette la sua alterigia, Passera grida all’allarme sociale accorgendosi finalmente che la gente e’ allo stremo. Non sarebbe ora di parlare di meno e passare ai fatti?”.</p>
    <p>Fuori dal coro resta, insomma, il solo ex ministro degli Esteri <hi rend="#b">Franco Frattini</hi> che del tracollo alle amministrative dà una lettura diversa: “Il Pdl nel primo turno ha pagato “un prezzo alto per aver presentato candidati non convincenti e per essere andati da soli”, non per l’appoggio a Monti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>