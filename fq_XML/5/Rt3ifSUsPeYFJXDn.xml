<doc sitename="Il Fatto Quotidiano" title="Pier Silvio Berlusconi, Silvia Toffanin e la promessa di sposarsi fatta a Silvio Berlusconi? &quot;Lui ammira il loro rapporto, non serve il matrimonio per certificare l'amore&quot; - Il Fatto Quotidiano" author="Francesco Canino" date="2023-04-27" url="https://www.ilfattoquotidiano.it/2023/04/27/pier-silvio-berlusconi-silvia-toffanin-e-la-promessa-di-sposarsi-fatta-a-silvio-berlusconi-lui-ammira-il-loro-rapporto-non-serve-il-matrimonio-per-certificare-lamore/7143972/" hostname="ilfattoquotidiano.it" description="Altra indiscrezione, altra copertina. Tenere il conto delle volte in cui sono state annunciate dai settimanali rosa le nozze tra Silvia Toffanin e Pier Silvio Berlusconi è praticamente impossibile. Solo nell’ultimo anno, almeno tre, con altrettante copertine, una delle quali nel maggio 2022 dava praticamente per certo il matrimonio. “Fake news”, niente nozze in vista, …" categories="Attualità" tags="Pier Silvio Berlusconi;Silvio Berlusconi" fingerprint="aa7126e1a93d009">
  <main>
    <p>Altra indiscrezione, altra copertina. Tenere il conto delle volte in cui sono state annunciate dai settimanali rosa<hi rend="#b"> le nozze tra Silvia Toffanin e Pier Silvio Berlusconi</hi> è praticamente impossibile. Solo nell’ultimo anno, almeno tre, con altrettante copertine, una delle quali nel maggio 2022 dava praticamente per certo il matrimonio. “Fake news”, niente nozze in vista, dissero proprio a <hi rend="#i">FqMagazine</hi> alcune fonti vicine alla coppia. Dodici mesi dopo, guarda caso sempre in occasione del compleanno di Pier Silvio Berlusconi (che il 28 aprile copie 53 anni),<hi rend="#b"> ci risiamo</hi>. A dare per certo il grande passo, questa volta è Diva e Donna, che alla conduttrice di <hi rend="#i">Verissimo</hi> e all’ad di Mediaset dedica la copertina del numero di edicola, dominata dallo strillo “<hi rend="#b">Sposa Silvia, l’ha promesso a papà Silvio</hi>”.</p>
    <p>“Mentre Berlusconi lotta contro la malattia, Pier Silvio è pronto al grande passo con la Toffanin”, si legge sulla cover. Dopo ventun anni d’amore e due figli, Sofia Valentina Berlusconi e Lorenzo Mattia Berlusconi, questa volta sembra davvero che <hi rend="#b">potrebbero spiazzare tutti e sposarsi</hi>, anche per mantenere la promessa che il figlio del leader di Forza Italia avrebbe fatto al padre nelle ultime settimane, da quando è ricoverato al San Raffaele. Sempre secondo <hi rend="#i">Diva e Donna</hi>, i due sarebbero già stati a un passo dal sì nel 2016, ma quell’anno<hi rend="#b"> le nozze sarebbero state rinviate per un problema di salute di Silvio Berlusconi. </hi>Ancora una volta, fonti ben informate molto vicine alla coppia hanno smentito l’indiscrezione, facendo sapere a <hi rend="#i">FqMagazine</hi> che “Silvio Berlusconi è addirittura ammirato dal legame che c è tra Pier Silvio e Silvia proprio per come è: a loro basta stare insieme per essere sereni e felici. Un rapporto così unico e duraturo non ha certo bisogno del matrimonio per certificare l’ amore profondo”.</p>
  </main>
  <comments/>
</doc>