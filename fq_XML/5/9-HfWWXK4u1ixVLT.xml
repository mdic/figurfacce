<doc sitename="Il Fatto Quotidiano" title="Poco prima del voto, Berlusconi scrive su foglietti: &quot;Prendo la fiducia oppure lascio?&quot; - Il Fatto Quotidiano" author="RQuotidiano" date="2011-11-08" url="http://www.ilfattoquotidiano.it/2011/11/08/berlusconi-disegna-foglietti-prendo-fiducia-oppure-lascio/169273/" hostname="ilfattoquotidiano.it" description="A pochi minuti dal voto alla Camera decisivo per la sorte del governo Berlusconi, i “malpancisti” che arrivano a palazzo Grazioli trovano il Cavaliere che maneggia un foglietto. Uno schema a tutta pagina con alcuni punti interrogativi in evidenza. “Prendo la fiducia? Lascio? Governo tecnico? Reincarico?”. A ogni domanda il Cavaliere ha inserito sul foglio …" categories="Politica" tags="Silvio Berlusconi" fingerprint="2d99c379fca2c03d">
  <main>
    <head rend="h1">Poco prima del voto, Berlusconi scrive su foglietti: “Prendo la fiducia oppure lascio?”</head>
    <p><ref target="http://www.ilfattoquotidiano.it/wp-content/uploads/2011/10/berlusconi_interna.jpg"/>A pochi minuti dal voto alla Camera decisivo per la sorte del governo Berlusconi, i “malpancisti” che arrivano a palazzo Grazioli trovano il Cavaliere che maneggia un foglietto. Uno schema a tutta pagina con alcuni punti interrogativi in evidenza. “Prendo la fiducia? Lascio? Governo tecnico? Reincarico?”. A ogni domanda il Cavaliere ha inserito sul foglio una risposta, un percorso, evidenziando – riferisce chi è stato in via del Plebiscito – i pro e i contro delle ipotesi in campo.<graphic src="http://www.ilfattoquotidiano.it/wp-content/uploads/2011/10/berlusconi_interna.jpg" title="berlusconi_interna"/></p>
    <p>Dal Pdl riferiscono che ieri sono state affrontati tutti gli scenari possibili e il presidente del Consiglio ha continuato a ripetere di avere intenzione di andare avanti. Anche oggi il premier ha ribadito di voler andare alla conta: devono avere la forza per buttarmi giù, mi devono far cadere, non sono uno che si arrende dall’oggi al domani, è il ragionamento del Capo dell’esecutivo che in questi giorni sta ascoltando tutti i ‘fedelissimi’ per poi trarre le conclusioni. I vertici di via dell’Umiltà sono convinti che si supererà l’asticella dei 310 voti. Il timore, però, è che il Quirinale possa tornare a invocare garanzie di governabilità.</p>
    <p>Agli ospiti ricevuti, Berlusconi dice di fidarsi ancora di <hi rend="#b">Giorgio Napolitano</hi> che, a suo dire, si è comportato sempre correttamente. L’obiettivo è sempre quello di superare lo scoglio della Camera e porre poi la fiducia al Senato sulla lettera della Bce. Ieri a confortare il premier è stato in particolar modo la figlia <hi rend="#b">Marina</hi>, mentre – sostengono fonti ben informate – gli altri figli, e soprattutto <hi rend="#b">Eleonora</hi>, <hi rend="#b">Barbara</hi> e <hi rend="#b">Luigi</hi>, avrebbero chiesto al premier di evitare lo scontro a tutti i costi. In ogni caso il Cavaliere è ancora convinto di farcela.</p>
    <p>Ieri ad Arcore c’è stata anche una prima riunione sull’eventualità di un voto anticipato: sono stati prenotati gli spazi elettorali, sono spuntati i primi bozzetti con la scritta ‘Italia sempre’ e ‘Italia viva’, con logo e colori che si ispirano a quelli della vecchia Fi. La prima data utile per le elezioni è quella del 20 febbraio, sostengono fonti parlamentari del Pdl. “Questi malpancisti – dicono alcuni parlamentari di via dell’Umiltà – non hanno capito che così facendo accelerano il voto anticipato”.</p>
    <p>Oggi <hi rend="#b">Umberto Bossi</hi> ha detto pubblicamente di aver chiesto un passo indietro al premier per far posto ad <hi rend="#b">Angelino Alfano</hi>. Ieri sera a palazzo Grazioli si è discusso anche di un tandem <hi rend="#b">Monti-Letta</hi>, ma il premier ha preso tempo. In serata ha ripetuto il suo disappunto per chi si appresta a non votare il rendiconto generale, annunciando prima di lasciare Arcore di avere un appuntamento con i Radicali. Secondo i calcoli fatti anche dal Pdl, una ‘maggioranza politica’ non c’è più. Se fosse questo il riscontro del voto di oggi bisognerà capire le intenzioni del Quirinale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>