<doc sitename="Il Fatto Quotidiano" title="Bertolini, dal mal di pancia alla trattativa. 2 ore a Palazzo Grazioli: &quot;Voterò per lui&quot; - Il Fatto Quotidiano" author="Davide Turrini" date="2011-11-08" url="http://www.ilfattoquotidiano.it/2011/11/08/governo-appeso-bertolini-palazzo-grazioli-votero/169241/" hostname="ilfattoquotidiano.it" description="“Mi guardi le sembro il tipo da Forza Gnocca?”. Lei è Isabella Bertolini, plenipotenziaria modenese di Silvio Berlusconi in Emilia Romagna" categories="Emilia Romagna" tags="Arcore;Domenico Scilipoti;Immigrazione;Isabella Bertolini;Legge Bossi-Fini;Liberalismo;Modena;Palazzo Grazioli;PDL;Sassuolo;Silvio Berlusconi;Udc" fingerprint="dfadc73e508a5231">
  <main>
    <head rend="h1">Bertolini, dal mal di pancia alla trattativa. 2 ore a Palazzo Grazioli: “Voterò per lui”</head>
    <p><ref target="http://www.ilfattoquotidiano.it/wp-content/uploads/2011/11/bertolini_pp_er.jpg"/>“Mi guardi le sembro il tipo da <graphic src="http://www.ilfattoquotidiano.it/wp-content/uploads/2011/11/bertolini_pp_er.jpg" title="bertolini_pp_er"/></p>
    <p><hi rend="#b">Forza Gnocca</hi>?”. Lei è</p>
    <p><hi rend="#b">Isabella Bertolini,</hi>plenipotenziaria modenese di</p>
    <p><hi rend="#b">Silvio Berlusconi</hi>in</p>
    <p><hi rend="#b">Emilia Romagna</hi>, eminenza rosa con venature porpora del Pdl, roccia non scalfibile dai turbolenti eventi atmosferici che colpiscono il premier in disgrazia.</p>
    <p>Quarantotto anni, ex avvocato penalista, folgorata sulla via di <hi rend="#b">Arcore </hi>nel lontano ’93 quando Berlusconi disse che “se dovessi votare per il sindaco di Roma, tra Rutelli e Fini voterei <hi rend="#b">Fini</hi>”, percorre tutta la tradizionale gavetta partitica prima di diventare referente, pare molto ascoltato, del premier.</p>
    <p>Sconfitta disonorevole nel ’94 per l’<hi rend="#b">elezione</hi> alla Camera dei deputati nel collegio Modena-Sassuolo, poi subito coordinatrice del Pdl provinciale a Modena, consigliere comunale sempre a Modena e regionale contemporaneamente per dieci anni dal ’94 al 2004, coordinatrice regionale del partito e infine il coronamento di una carriera con il <hi rend="#b">seggio</hi> in parlamento che si triplica con le elezioni del 2001, del 2006 e del 2008.</p>
    <p>Pronta a sminuire ogni intemperanza verbale del re nudo, sotto e fuori dalle <hi rend="#b">lenzuola </hi>di Arcore e allo stesso tempo integerrimo difensore delle radici cristiane della civiltà occidentale (si veda lo statuto dell’associazione <hi rend="#b">Valori e Libertà</hi> di cui è presidente) Bertolini pochi giorni fa, proprio sul più bello, sembrava che avesse perfino tradito il premier, probabilmente per eccesso di bontà, firmando la lettera del “cambio di passo”: “Non possiamo andare avanti con Scilipoti o senza <hi rend="#b">Scilipoti</hi> il paese ha bisogno di stabilità e riforme”.</p>
    <p>Un appello perché Berlusconi allargasse la maggioranza all’<hi rend="#b">Udc </hi>con risultati alquanto irrisori, ma che le hanno permesso nella giornata più calda, un martedì 8 novembre da estate di San Martino, di essere ricevuta nelle residenza privata del premier ed averci passato un paio d’ore.</p>
    <p>All’entrata: “Non ho niente da trattare. A Berlusconi non intendo chiedere di fare un passo indietro, ma di farne uno in <hi rend="#b">avanti</hi> e di assumere un’iniziativa politica”. All’uscita: “Il presidente sta prendendo in considerazione tutte le ipotesi, è stato lui a prospettare tutte le opzioni che sta valutando: restare, passo indietro, passo <hi rend="#b">laterale</hi>. Molto dipenderà dai numeri sul rendiconto perché se andremo sotto c’è anche il rischio che il <hi rend="#b">Quirinale</hi> lo chiami. Comunque l’ho già detto e ripetuto io voterò a favore del rendiconto”.</p>
    <p>Ma non era la firmataria della lettera in cui si implorava re Silvio di fare un passo indietro? Sì. Ma Isabella Bertolini non si ritiene una <hi rend="#b">Gabriella Carlucci</hi> o uno Scilipoti qualsiasi. Mica è stata – lo ripete spesso – una soubrette o un’agopunturista. Sangue blu nelle vene, quello della <hi rend="#b">Gioventù Liberale Italiana</hi> che ricollega a piacere John Stuart Mill e Adam Smith, Benedetto Croce e Luigi Einaudi, Renato Altissimo e Carlo Scognamiglio.</p>
    <p>Così la sua agenda politica in questi vent’anni si è attestata attorno all’appoggio incondizionato della legge Bossi-Fini sull’<hi rend="#b">immigrazione</hi>, ampie polemiche sul diritto alla vita vs. eutanasia, esaltazione delle radici<hi rend="#b"> cristiane </hi>dell’Italia repubblicana, crociate contro le <hi rend="#b">droghe</hi> leggere, uso ed abuso dellicona dello zio Sam per far sostenere ad elettori e simpatizzanti le proprie “battaglie etiche”.</p>
    <p>Anche se il suo racconto dell’incontro con Silvio Berlusconi ha ben poco dell’aristocratica stirpe da cui proviene, ma molto di una sagra paesana modello festa dell’Unità: “Berlusconi lo conobbi tra il ’96 e il ’97, quando organizzammo un mega-evento per lui al Bologna. Il grande rapporto tra noi nacque nel ’99, quando venne a Modena. Non trovavo un posto dove poterlo accogliere perché l’amministrazione <hi rend="#b">rossa</hi> ci negava anche i cinema. Lo portai alla Borsa merci, dove facevano il mercato del bestiame. Prima però andammo al ristorante dove lui mangiò di tutto: lo zampone per antipasto, i tortelli, il <hi rend="#b">gnocco fritto</hi>. Adesso gli verrà l’<hi rend="#b">abbiocco</hi>, pensai. Invece al comizio conquistò pure i compagni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>