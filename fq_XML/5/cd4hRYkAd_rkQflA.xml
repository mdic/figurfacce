<doc sitename="Il Fatto Quotidiano" title="Berlusconi: &quot;Io nemico della Ue? Falso. Fedeltà al governo Letta&quot; - Il Fatto Quotidiano" author="RQuotidiano" date="2013-06-18" url="http://www.ilfattoquotidiano.it/2013/06/18/berlusconi-vogliono-far-credere-che-io-sia-nemico-della-ue-falso/629525/" hostname="ilfattoquotidiano.it" description="“Si sta cercando di farmi apparire come un nemico dell’euro e dell’Europa. Niente di più falso”. Silvio Berlusconi in una nota si difende dalle accuse, dopo avere sollecitato il governo ad andare dall’Unione Europea e dire che “il limite del 3% all’anno (del rapporto deficit/Pil, ndr) e del fiscal compact ve lo potete dimenticare”. ”Quanto ho detto …" categories="Politica" tags="Europa;Governo Letta;Olli Rehn;Silvio Berlusconi;Unione Europea" fingerprint="f50e7168e60dc52c">
  <main>
    <head rend="h1">Berlusconi: “Io nemico della Ue? Falso. Fedeltà al governo Letta”</head>
    <graphic src="https://st.ilfattoquotidiano.it/wp-content/uploads/2013/06/be-interna-nuova.jpg"/>
    <p>“Si sta cercando di farmi apparire come un nemico dell’euro e dell’<hi rend="#b">Europa</hi>. Niente di più falso”. <hi rend="#b">Silvio Berlusconi</hi> in una nota si difende dalle accuse, <ref target="http://www.ilfattoquotidiano.it/2013/06/17/ue-berlusconi-governo-dica-bruxelles-scordatevi-limite-del-3-deficit/628575/">dopo avere sollecitato il governo ad andare dall’ Unione Europea</ref> e dire che “il limite del 3% all’anno (del rapporto deficit/Pil, </p>
    <p><hi rend="#i">ndr</hi>) e del fiscal compact ve lo potete dimenticare”. ”Quanto ho detto ieri”, puntualizza il Cavaliere, va a“difesa e certamente non contro l’Europa”. “In questo senso – precisa – il mio appello deve essere inteso come un incitamento e un incoraggiamento all’attività di quel governo che stiamo sostenendo con assoluta lealtà”. Le dichiarazioni di lunedì dell’ex premier, però, non destano preoccupazione nell’Unione europea, e il portavoce del</p>
    <p><hi rend="#b">Olli Rehn</hi>, rispondendo ai giornalisti, spiega che la Commissione ha ”piena fiducia nell’Italia” che “rispetterà il limite del 3% di deficit”, perchè le “regole del patto di stabilità sono ben note”.</p>
    <p>Nella nota Berlusconi invita chi lo “critica” a leggere “quanto scrive stamani su <hi rend="#i">Le Monde</hi> l’economista liberal e premio nobel <hi rend="#b">Paul Krugman</hi>: ‘Finché i dirigenti politici non avranno da offrire ai cittadini altro che sacrifici e disoccupazione – cita il virgolettato – i discorsi saranno vana emissione di fiato. Quando sento <hi rend="#b">Wolfgang Schaeuble</hi>, ministro delle finanze tedesco, allarmarsi per i pericoli di una politica monetaria troppo espansionista della <hi rend="#b">Banca centrale europea</hi>, mi dico ‘Oh, mio Dio!’, perchè la Bce è la sola istituzione che resta all’Europa per nutrire e sostenere la crescita. È questo spirito che può distruggere l’Europa. Quanto ho detto ieri – spiega allora Berlusconi – coincide in tutto e per tutto con quel che Krugman e altri grandi economisti vanno sostenendo da tempo, a difesa e certamente non contro l’Europa, affinchè l’<hi rend="#b">Unione Europea</hi> si spinga finalmente sulla strada del rilancio produttivo e della creazione di nuovi posti di lavoro. In questo senso, il mio appello deve essere inteso come un incitamento e un incoraggiamento all’attività di quel Governo che stiamo sostenendo con assoluta lealtà”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>