<doc sitename="Il Fatto Quotidiano" title="Legge elettorale, i partiti verso un compromesso che non scontenti nessuno - Il Fatto Quotidiano" author="Sara Nicoli" date="2012-08-06" url="http://www.ilfattoquotidiano.it/2012/08/06/legge-elettorale-partiti-verso-compromesso-che-serva-a-tutti-anche-al-colle/317810/" hostname="ilfattoquotidiano.it" description="Solo una settimana fa il Pd minacciava la crisi di governo sulla legge elettorale, adesso i “rumors” del Parlamento parlano di accordo possibile e questa settimana si capirà davvero, forse in modo definitivo, se a settembre potremo dire addio al Porcellum. Sempre che, poi, non si finisca dalla padella nella brace. E’ dunque una settimana …" categories="Politica" tags="Enzo Bianco;Gaetano Quagliariello;Giorgio Napolitano;Legge Elettorale;Mario Monti;Pier Ferdinando Casini;Pier Luigi Bersani;Porcellum;Silvio Berlusconi" fingerprint="89d9173df9755f25">
  <main>
    <head rend="h1">Legge elettorale, i partiti verso un compromesso che non scontenti nessuno</head>
    <graphic src="https://st.ilfattoquotidiano.it/wp-content/uploads/2012/08/maroni-casini-bersani-alfano-interna.jpg"/>
    <p>Solo una settimana fa il <hi rend="#b">Pd</hi> minacciava la crisi di governo sulla legge elettorale, adesso i “rumors” del Parlamento parlano di accordo possibile e questa settimana si capirà davvero, forse in modo definitivo, se a settembre potremo dire addio al <hi rend="#b">Porcellum</hi>. Sempre che, poi, non si finisca dalla padella nella brace. E’ dunque una settimana clou, quella che si apre, per il futuro dell’accordo politico che dovrebbe portare a voltare pagina. Persino quel <hi rend="#b">Bersani</hi> furioso di qualche giorno fa, prima del fine settimana si è mostrato ottimista sull’accordo, ha parlato di possibili “novità” nei prossimi giorni.</p>
    <p>Martedì sarà la giornata del chiarimento. Si riunirà il gruppo di lavoro che al <hi rend="#b">Senato</hi> si occupa della materia, il comitato ristretto della <hi rend="#b">Commissione Affari Costituzionali</hi>, ma il relatore Pd <hi rend="#b">Enzo Bianco</hi> non sarà presente. Quello che sembra certo è che il <hi rend="#b">Pdl</hi> non tenterà di forzare facendo asse con la <hi rend="#b">Lega</hi>, come aveva minacciato una settimana fa. In realtà, come spiega più di un senatore Pd, quella mossa del Pdl sembra sia stata decisa da<hi rend="#b"> Silvio Berlusconi</hi> con un unico vero obiettivo: impedire un primo voto della riforma elettorale prima dell’estate per scongiurare l’ipotesi di elezioni a novembre che <hi rend="#b">Mario Monti</hi> e <hi rend="#b">Giorgio Napolitano</hi> avevano valutato come alternativa possibile ad uno stallo del governo rispetto alle riforme e alle “risposte” da dare all’<hi rend="#b">Europa</hi> in caso di una fiammata speculativa agostana sui mercati.</p>
    <p>Ora che l’ipotesi delle urne sembra allontanarsi (ma non in modo definitivo, ci tiene a riferire qualche ben informato sulle idee del <hi rend="#b">Colle</hi> in merito alla questione), i passi avanti, per quanto timidi, si intravedono. La riforma elettorale è fondamentale nel progetto del voto (anticipato o a scadenza che sia), perché serve una normativa che, come ripete spesso <hi rend="#b">Pier Ferdinando Casini</hi>, permetta di andare ad elezioni non con la classica contrapposizione centrodestra-centrosinistra, ma con uno schieramento di “responsabilità nazionale”, qualcosa di simile all’attuale larga coalizione, ma magari senza l’ala dura del Pdl.</p>
    <p>Berlusconi, secondo la ricostruzione del Pd, si sarebbe mosso per impedire la riforma in tempi brevi proprio per evitare di essere tagliato fuori. Di sicuro, il Pdl non parla più di “<hi rend="#b">voto a maggioranza</hi>” e, anzi, i contatti tra gli “ambasciatori” dei partiti di maggioranza hanno delineato il quadro di un possibile compromesso. Il problema sarà vedere il “livello del compromesso” che si dovesse riuscire a raggiungere. Lo scambio di cui si parla da giorni e che questa prossima riunione di martedì dovrà tentare, in qualche modo, di sciogliere, è quello tra preferenze e <hi rend="#b">premio di maggioranza</hi>: il Pd dovrebbe accettare un premio riservato solo al primo partito e non anche alla coalizione, mentre il Pdl dovrebbe rinunciare alle <hi rend="#b">preferenze</hi>.</p>
    <p>Bianco si era addirittura lasciato andare ad una dichiarazione ottimistica, dicendo che avrebbe invitato <hi rend="#b">Gaetano Quagliariello</hi> a Salina, dove il senatore Pd è in vacanza, per chiudere l’accordo “davanti ad una granita”. L’ipotesi ha subito provocato la reazione del presidente del Senato <hi rend="#b">Renato Schifani</hi>: “Auspico la massima condivisione ma questa potrà realizzarsi solo se i parlamentari avranno la certezza che l’intesa verrà trovata nella casa degli italiani e non nelle singole stanze private”. Poco dopo Quagliariello ha precisato che lui passerà l’estate nel suo trullo in <hi rend="#b">Puglia</hi>, e Bianco ha chiarito che la sua era “solo una battuta”. Di fatto i “dettagli” da chiarire non sono affatto marginali; il premio riservato solo al primo partito, per esempio, creerebbe dei problemi a Pd e Sel, che hanno anche valutato l’ipotesi di una lista unica per aggirare la norma che non riconosce la coalizione.</p>
    <p>Un progetto che però non è di facile realizzazione. In alternativa, i democratici propongono una doppia possibilità: premio al primo partito o alla <hi rend="#b">coalizione</hi> che supera il 40%. Ipotesi ritenuta troppo favorevole al Pd dagli altri pariti. Inoltre, l’entità del premio è un altro capitolo spinoso: il Pdl parla del 10%, il Pd suggerisce il 15%. Anche in questo caso, la differenza non è da poco: un premio del 15% darebbe ottime chance a Bersani di puntare a <hi rend="#b">palazzo Chigi</hi> (i sondaggi danno il solo Pd al 26-27%), mentre uno del 10% renderebbe più probabili le larghe intese. Senza contare che gli<hi rend="#b"> ex An</hi> non vogliono rinunciare alle preferenze. Insomma, la matassa appare ancora fortemente ingarbugliata, così come le pressioni si fanno, però, molto pesanti con il passare delle settimane.</p>
    <p>Qualora si riuscisse ad arrivare ad un compromesso, è più che probabile che a settembre ci sarà la stretta finale sulla legge. E questo, però, non dovrebbe portare ad elezioni anticipate, anche se, nella realtà dei fatti, la vera “fretta” di cambiare la legge elettorale non è stata determinata, come ha detto <hi rend="#b">Mario Monti</hi>, dalla necessità di dare un segnale ai mercati “ballerini”, quanto per lasciare al <hi rend="#b">Quirinale</hi> (e anche a lui, perché no) mani libere sulla decisione del quando andare a votare; senza aver superato il Porcellum, ovviamente, il percorso appare precluso. Berlusconi questo lo sa bene e gioca di fioretto per portare gli attori della partita sul suo terreno di gioco.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>