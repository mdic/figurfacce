<doc sitename="Il Fatto Quotidiano" title="A Servizio Pubblico in scena &quot;Un altro governo&quot;. Diretta su ilfattoquotidiano.it - Il Fatto Quotidiano" author="Eleonora Bianchini" date="2011-11-09" url="http://www.ilfattoquotidiano.it/2011/11/09/servizio-pubblico-scena-nuovo-governo-diretta-ilfattoquotidiano/169575/" hostname="ilfattoquotidiano.it" description="Dopo il successo di giovedì scorso con oltre 3 milioni di spettatori e il 12% di share, Michele Santoro ritorna stasera per la seconda puntata di Servizio pubblico, che andrà in onda dalle 21 su Sky, su decine di reti locali e sul web (diretta streaming su ilfattoquotidiano.it). Nel giorno del debutto, è stato il …" categories="Media" tags="Annozero;Gianfranco Fini;Governo;Marco Travaglio;Michele Santoro;Servizio Pubblico;Silvio Berlusconi;Umberto Bossi;Vauro;Vittorio Feltri" fingerprint="a9cd2c9e78a958b1">
  <main>
    <head rend="h1">A Servizio Pubblico in scena “Un altro governo”. Diretta su ilfattoquotidiano.it</head>
    <p>
      <ref target="http://www.ilfattoquotidiano.it/wp-content/uploads/2011/11/serviziopubblico_interna.jpg">
        <graphic decoding="async" class="size-full wp-image-168397" title="serviziopubblico_interna" src="http://www.ilfattoquotidiano.it/wp-content/uploads/2011/11/serviziopubblico_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/11/serviziopubblico_interna.jpg" title="serviziopubblico_interna"/>
    <p>Dopo il successo di giovedì scorso con oltre 3 milioni di spettatori e il 12% di share, <hi rend="#b">Michele Santoro</hi> ritorna stasera per la seconda puntata di <hi rend="#i">Servizio pubblico</hi>, che andrà in onda dalle 21 su Sky, su decine di reti locali e sul web (diretta streaming su<hi rend="#i"> ilfattoquotidiano.it</hi>). Nel giorno del debutto, è stato <ref target="http://www.ilfattoquotidiano.it/2011/11/04/la-tivv-salita-sulla-gru/168301/">il terzo canale più visto dopo RaiUno e Canale 5</ref> e il sito ufficiale del programma, <hi rend="#i"> Serviziopubblico.it</hi>, è stato </p>
    <p><ref target="http://www.ilfattoquotidiano.it/2011/11/04/servizio-pubblico-laudience-si-fa-social-boom-di-contatti-e-condivisioni-sul-web/168450/">il primo canale per cinque ore sulla rete</ref>. Inoltre, i sondaggi lanciati nel corso della trasmissione hanno registrato 120mila risposte, 55.000 nuovi “Mi piace” sulla pagina del social network e 5.000 commenti allo streaming e</p>
    <p><ref target="http://twitter.com/#!/search?q=%23serviziopubblico">#ServizioPubblico</ref>è stato il trending topic su Twitter per l’intera serata, con 2.500 follower in più durante l’evento.</p>
    <p>Se la prima puntata è stata dedicata al tema di “Azzerare la Casta”, con <hi rend="#b">Luigi De Magistris</hi>, sindaco di Napoli, e il latitante coinvolto nel caso escort <hi rend="#b">Valter Lavitola</hi>, domani sera si discuterà di “<ref target="http://twitter.com/#!/search?q=%23serviziopubblico">Un altro governo</ref>“. Al centro del dibattito la crisi dell’esecutivo e le dimissioni annunciate dal Presidente del Consiglio a seguito dell’approvazione del rendiconto finanziario che ha dimostrato che il centrodestra non ha più i numeri per sedere a Palazzo Chigi.</p>
    <p><hi rend="#b">Silvio Berlusconi</hi> ha promesso il “passo indietro” richiesto anche da <hi rend="#b">Umberto Bossi</hi> e <ref target="http://www.ilfattoquotidiano.it/2011/11/03/lettera-dei-dissidenti-pdl-in-rete-volano-insulti-contro-i-traditori-di-berlusconi/168227/">da alcuni dei suoi ex fedelissimi</ref> soltanto dopo l’approvazione della legge di stabilità da parte del Parlamento, inserita in un maxi emendamento della legge finanziaria. Sarà una puntata di approfondimento e discussione alla luce della chiarezza richiesta dall’Europa e dai mercati e del richiamo a scelte urgenti per il bene del Paese invocato da <hi rend="#b">Giorgio Napolitano</hi>. L’ospite di punta della serata sarà il presidente della Camera Gianfranco Fini e a fare da “canto e controcanto” alla fine del berlusconismo, vedremo in studio Marco Travaglio e Vittorio Feltri, per confrontarsi con i loro diversi punti di vista sulla situazione politica. Tra i reportage messi a punto dalla redazione, la crisi di Porto Marghera e gli operai della Fincantieri di Sestri Ponente e non mancheranno, come accadeva ad <hi rend="#i">Annozero</hi>, le vignette di Vauro. Anche domani sera la trasmissione si propone come spazio di informazione, per dimostrare che è possibile archiviare la formula del talk show, ormai obsoleta, in cui si moltiplicano solo le voci dei politici e agli spettatori, nel caos del salotto televisivo, non viene fornito alcun “servizio pubblico”.</p>
    <p>“Un altro governo” sarà in onda giovedì sera a partire dalle 21 sulla rete di televisioni locali spalmate su tutto il territorio nazionale, mentre su Sky Tg24 sarà visibile sul canale 504 e tasto active dei canali 500 e 100. Per chi vorrà seguirla online, oltre <ref target="http://www.serviziopubblico.it/">al sito dello stesso programma </ref> sarà trasmessa su<hi rend="#i"> Corriere</hi>, <hi rend="#i">Repubblica </hi>e su<hi rend="#i"> il Fatto Quotidiano</hi>. Inoltre, potrà essere ascoltata in esclusiva anche su <hi rend="#i">Radio Capital</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>