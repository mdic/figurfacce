<doc sitename="Il Fatto Quotidiano" title="Tremonti e Berlusconi, rapporto finito &quot;Silvio dimettiti, il problema sei tu&quot; - Il Fatto Quotidiano" author="RQuotidiano" date="2011-11-03" url="http://www.ilfattoquotidiano.it/2011/11/03/tremonti-e-berlusconi-volano-gli-stracci-silvio-dimettiti-il-problema-sei-tu/168160/" hostname="ilfattoquotidiano.it" description="Titoli di coda. Il rapporto tra Silvio Berlusconi e Giulio Tremonti si è spezzato definitivamente nel Consiglio dei Ministri di ieri. In maniera fragorosa. Risultato? Il governo è nel caos più totale e i risultati sono sotto gli occhi di tutti, con l’incapacità da parte dell’esecutivo di mettere a punto uno strumento in grado di …" categories="Politica" tags="Decreto Legge;Giorgio Napolitano;Giulio Tremonti;Maxiemendamento;Paolo Romani;Roberto Calderoli;Silvio Berlusconi" fingerprint="73b342690cc6003f">
  <main>
    <head rend="h1">Tremonti e Berlusconi, rapporto finito <lb/> “Silvio dimettiti, il problema sei tu”</head>
    <p>
      <ref target="http://www.ilfattoquotidiano.it/wp-content/uploads/2011/10/berlusconi_tremonti_interna.jpg">
        <graphic decoding="async" class="size-full wp-image-162248" title="berlusconi_tremonti_interna" src="http://www.ilfattoquotidiano.it/wp-content/uploads/2011/10/berlusconi_tremonti_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/10/berlusconi_tremonti_interna.jpg" title="berlusconi_tremonti_interna"/>
    <p>Titoli di coda. Il rapporto tra <hi rend="#b">Silvio Berlusconi</hi> e <hi rend="#b">Giulio Tremonti</hi> si è spezzato definitivamente nel Consiglio dei Ministri di ieri. In maniera fragorosa. Risultato? Il governo è nel caos più totale e i risultati sono sotto gli occhi di tutti, con l’incapacità da parte dell’esecutivo di mettere a punto uno strumento in grado di respingere l’offensiva dei mercati. E se è vero, come è vero, che il quadro è questo, molto dipende anche dalla diversità di intenti e vedute tra Berlusconi e Tremonti.</p>
    <p>Uno voleva il decreto legge per arrivare al G20 di Nizza con qualcosa di concreto, l’altro puntava sul maxi emendamento e per ottenerlo ha fatto sponda sul Colle, a cui il dl ‘carrozzone’ era più che indigesto. L’effetto della dicotomia è stato uno scambio di accuse durissimo, come mai era successo prima. I ‘lealisti’ berlusconiani’ proponevano, Tremonti rimandava le ipotesi al mittenti. Fino alla goccia che ha fatto traboccare il vaso. “E basta, dillo chiaro che vuoi mandare a casa il presidente!” ha sbottato il ministro dello Sviluppo economico <hi rend="#b">Paolo Romani</hi>, con il titolare dell’Economia che, per rispondere, si è rivolto direttamente al premier. “Non sto dicendo questo – ha detto Tremonti -, sto dicendo che lunedì ci sarà un disastro sui mercati se tu, Silvio, resti al tuo posto e non fai un passo indietro. Perché il problema per l’Europa e i mercati, giusto o sbagliato che sia, sei proprio tu”.</p>
    <p>Una stilettata al cuore del Cavaliere, che non ha potuto tacere. “No, il problema sei tu invece -ha detto Berlusconi – , sono tre anni che vai a sparlare in giro per il mondo del tuo Paese e del tuo presidente del Consiglio”. Tremonti, a questo punto, ha puntato sulla dietrologia. “Se avessi potuto fare il ministro come avrei voluto, oggi non saremmo a questo punto” ha detto, con Berlusconi che ha ribattuto usando lo stesso mezzo: “Se avessi potuto io fare il premier come avrei voluto, tu non saresti il mio ministro!”.</p>
    <p>Accuse e stilettate a parte, alla fine la battaglia l’ha vinta Tremonti, tanto che il decreto tanto voluto è diventato solo un maxi emendamento, per giunta spuntato in mancanza di misure su pensioni e mercato del lavoro. E il pensiero della Lega, che puntava sulla linea dura, non si è fatto attendere. Sibillino e al tempo stesso ‘minaccioso’ il pensiero di <hi rend="#b">Roberto Calderoli</hi>. “Decreto legge alla memoria: quando si calano le braghe bisogna stare molto attenti a coprirsi le spalle perché svolazzano i temuti uccelli paduli…”.</p>
    <p>E sulla carcassa di un ‘amore’ politico ormai finito, ecco svolazzare gli avvoltoi che, secondo il segretario del Pdl <hi rend="#b">Angelino Alfano</hi>, hanno colori e visi ben conosciuti. “Casini è scatenato, sta per lanciare una nuova formazione politica per raccogliere una decina di parlamentari nostri e far saltare il governo. Si chiamerà ‘costituente dei moderati’, guardate che sono pronti”. Forse l’ex <hi rend="#b">Guardasigilli </hi>ha ragione: stamane sul tavolo del premier è arrivata<ref target="http://www.ilfattoquotidiano.it/2011/11/03/attuale-esecutivo-inadeguato-serve-un-nuovo-governo-per-rispettare-gli-impegni/168157/"> la lettera di sei frondisti</ref> e persino alcuni<ref target="http://www.ilfattoquotidiano.it/2011/11/02/fuga-dal-pdl-dopo-laddio-di-antonionepronti-a-lasciare-anche-gli-ex-responsabili/167958/"> fedelissimi hanno iniziato a defilarsi</ref>. Insomma, scene da fine impero.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>