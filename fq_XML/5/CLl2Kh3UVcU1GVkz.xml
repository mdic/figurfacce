<doc sitename="Il Fatto Quotidiano" title="Processo Mediaset, Berlusconi: &quot;Se giudici integerrimi, sarò assolto totalmente&quot; - Il Fatto Quotidiano" author="RQuotidiano" date="2013-05-07" url="http://www.ilfattoquotidiano.it/2013/05/07/processo-mediaset-berlusconi-se-giudici-integerrimi-saro-assolto-totalmente/586589/" hostname="ilfattoquotidiano.it" description="“Spero in un’assoluzione totale“. Silvio Berlusconi, parlando del processo Mediaset di cui si attende la sentenza d’appello, dopo una condanna in primo grado a 4 anni per frode fiscale, è molto fiducioso. La motivazione del suo ottimismo, a suo dire, è semplice. E per spiegarla chiama in causa “la persecuzione” da parte dei magistrati di …" categories="Giustizia" tags="Mediaset;Processo Mediaset;Silvio Berlusconi" fingerprint="ffebc061eac43099">
  <main>
    <head rend="h1">Processo Mediaset, Berlusconi: “Se giudici integerrimi, sarò assolto totalmente”</head>
    <graphic src="https://st.ilfattoquotidiano.it/wp-content/uploads/2013/05/berlusconi-processo_interna-nuova.jpg" alt="Silvio Berlusconi"/>
    <p>“Spero in un’<hi rend="#b">assoluzione totale</hi>“. Silvio <hi rend="#b">Berlusconi</hi>, parlando del <hi rend="#b">processo Mediaset</hi> di cui si attende la sentenza d’appello, dopo una condanna in primo grado a 4 anni per frode fiscale, è molto fiducioso. La motivazione del suo ottimismo, a suo dire, è semplice. E per spiegarla chiama in causa “la persecuzione” da parte dei magistrati di cui il Cavaliere si è sempre dichiarato vittima: “Il fatto non sussiste se i giudici saranno<hi rend="#b"> integerrimi</hi>, se invece mi troverò di fronte ad un <hi rend="#b">collegio di giudici politicizzato</hi> allora potrebbe esserci una sentenza come quella di prima grado, lontana dal vero e fatta apposta per eliminare l’avversario”, ha dichiarato in un’intervista a Canale 5.</p>
    <p>Poi aggiunge: ”Sono 20 anni che vengo considerato da certa<hi rend="#b"> sinistra</hi> come un ostacolo che si frapponeva tra loro stessi e la gestione del potere, hanno tentato di eliminarmi in ogni modo anche con le libere elezioni e non essendoci riusciti tentano di farlo per via giudiziaria”.</p>
    <p>Intanto, lunedì <ref target="http://www.ilfattoquotidiano.it/2013/05/06/processi-ruby-e-mediaset-restano-a-milano-respinta-listanza-di-berlusconi/584536/">la Corte di Cassazione ha respinto il ricorso dei legali dell’ex presidente del Consiglio</ref>, negando il trasferimento del processo Ruby e proprio del processo Mediaset a Brescia. I dibattimenti processuali rimarranno dunque <hi rend="#b">a Milano. </hi>Il<hi rend="#b"> legittimo sospetto</hi>, sollevato dai legali Ghedini e Longo perché ritenevano che i giudici milanesi “non fossero sereni nel giudizio”, è stato bocciato. Nonostante tutto, la decisione della Suprema Corte è stata accolta con entusiasmo dal vicepresidente del Senato<hi rend="#b"> Maurizio Gasparri, che ha commentato</hi>: “<hi rend="#b">Rassegnatevi</hi> Berlusconi <hi rend="#b">verrà assolto”.</hi></p>
    <p>La difesa ha comunque già annunciato che <hi rend="#b">chiederà un rinvio</hi> del processo Mediaset in attesa del verdetto della Consulta sul conflitto di attribuzione sollevato nel 2011 dalla Presidenza del Consiglio in relazione al rigetto da parte del Tribunale di un<hi rend="#b"> legittimo impedimento</hi> dell’ex premier. Il processo Mediaset riprenderà l’<hi rend="#b">8 maggio</hi>, dopo che in aprile era stato accolto il legittimo impedimento per Silvio Berlusconi, impegnato nella quinta votazione del <hi rend="#b">Capo dello Stato</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>