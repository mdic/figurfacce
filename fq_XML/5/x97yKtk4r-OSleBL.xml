<doc sitename="Il Fatto Quotidiano" title="Mediatrade diritti tv, Cassazione conferma: &quot;Berlusconi e il figlio prosciolti&quot; - Il Fatto Quotidiano" author="RQuotidiano" date="2013-03-06" url="http://www.ilfattoquotidiano.it/2013/03/06/mediatrade-diritti-tv-cassazione-conferma-berlusconi-e-figlio-prosciolti/522929/" hostname="ilfattoquotidiano.it" description="Silvio Berlusconi archivia definitivamente a Roma, con un proscioglimento, la vicenda Mediatrade e guarda ora al palazzo di giustizia di Milano, dove dovrebbe arrivare per lui entro fine mese un tris di sentenze: già giovedì quella sul caso della fuga di notizie sull’intercettazione tra Piero Fassino e Giovanni Consorte ai tempi della scalata di Unipol …" categories="Giustizia" tags="Cassazione;Mediatrade;Pier Silvio Berlusconi;Silvio Berlusconi" fingerprint="efabd3696067a22c">
  <main>
    <head rend="h1">Mediatrade diritti tv, Cassazione conferma: “Berlusconi e il figlio prosciolti”</head>
    <graphic src="https://st.ilfattoquotidiano.it/wp-content/uploads/2013/01/berlusconi_interna_new.jpg" alt="Silvio Berlusconi"/>
    <p><hi rend="#b">Silvio Berlusconi</hi> archivia definitivamente a Roma, con un proscioglimento, la vicenda <hi rend="#b">Mediatrade</hi> e guarda ora al palazzo di giustizia di Milano, dove dovrebbe arrivare per lui entro fine mese un tris di sentenze: già giovedì quella sul caso della fuga di notizie sull’intercettazione tra <hi rend="#b">Piero Fassino e Giovanni Consorte</hi> ai tempi della scalata di Unipol alla Bnl; poi quella su caso Ruby e, infine, il verdetto d’appello su Mediaset e i diritti tv.</p>
    <p>Mecoledì a Roma la terza sezione penale della Cassazione ha respinto un ricorso della Procura della Capitale ed ha così definitivamente<hi rend="#b"> prosciolto Berlusconi, il figlio Piersilvio ed alcuni altri imputati</hi> che erano coinvolti nell’inchiesta Mediatrade su presunte irregolarità nella compravendita dei diritti tv. Era stato lo stesso pg della Cassazione a chiedere che il ricorso fosse respinto o dichiarato inammissibile. A conclusione dell’udienza preliminare, svolta lo scorso anno, relativa all’inchiesta su una presunta frode fiscale da 10 milioni di euro, il gup aveva dichiarato prescritti i fatti relativi al 2003, mentre aveva prosciolto Berlusconi, il figlio e gli altri imputati per quelli riferiti al 2004. La Procura di Roma aveva impugnato la sentenza di proscioglimento, ma ora la Cassazione ha confermato il verdetto del gup.</p>
    <p>Secondo il calendario dei processi, per il prossimo 18 marzo è attesa la sentenza sul caso Ruby che vede imputato l’ex premier per concussione e prostituzione minorile (venerdì prossimo il procuratore aggiunto Ilda Boccassini formulerà la richiesta di condanna). Il processo d’appello sul caso Mediaset, invece, dovrebbe concludersi il prossimo 23 marzo: la Procura generale di Milano ha chiesto per l’ex presidente del Consiglio la conferma della condanna a 4 anni, con interdizione dai pubblici uffici per cinque anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>