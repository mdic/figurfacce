<doc sitename="Il Fatto Quotidiano" title="La svolta di Cazzola (Pdl): &quot;Berlusconi lasci e subito un governo di alto profilo tecnico&quot; - Il Fatto Quotidiano" author="Davide Turrini" date="2011-11-03" url="http://www.ilfattoquotidiano.it/2011/11/03/cazzola-pdl-svolta-storica-bersulconi-si-dimetta/168187/" hostname="ilfattoquotidiano.it" description="“Il governo dovrebbe dimettersi e il Pdl dovrebbe gestire una soluzione diversa senza arroccarsi sull’alternativa o noi o elezioni”. E’ perentorio l’onorevole Giuliano Cazzola, tra i più importanti esponenti del Pdl" categories="Emilia Romagna" tags="Bologna;Gianfranco Fini;Gianni Letta;Giuliano Cazzola;Governo;Governo Tecnico;Presidente della Repubblica;Silvio Berlusconi;Udc" fingerprint="6fe2d34d43470015">
  <main>
    <head rend="h1">La svolta di Cazzola (Pdl): “Berlusconi lasci e subito un governo di alto profilo tecnico”</head>
    <p><ref target="http://www.ilfattoquotidiano.it/wp-content/uploads/2011/11/cazzola_pp_er.jpg"/>“Il governo dovrebbe <graphic src="http://www.ilfattoquotidiano.it/wp-content/uploads/2011/11/cazzola_pp_er.jpg" title="cazzola_pp_er"/></p>
    <p><hi rend="#b">dimettersi</hi>e il Pdl dovrebbe gestire una soluzione diversa senza arroccarsi sull’alternativa o noi o elezioni”. E’ perentorio l’onorevole Giuliano Cazzola, tra i più importanti esponenti del Pdl emiliano romagnolo e berlusconiano di ferro, all’indomani dell’ennesimo, e forse ultimo, ostacolo che sta costringendo il governo alle dimissioni.</p>
    <p>“<hi rend="#b">Escludo</hi> le <hi rend="#b">elezioni</hi>”, spiega l’economista al <hi rend="#i">fattoquotidiano.it</hi>, “sono invece per usare tutto lo spazio politico disponibile per arrivare ad un presidente del consiglio dall’<hi rend="#b">alto profilo tecnico</hi> ed istituzionale”. Mario Monti? “Non faccio nomi, tocca al presidente della repubblica. Io più che una figura precisa, vedo un governo di <hi rend="#b">servitori dello stato </hi>che si presenta al paese per gestire la crisi economica, poi per portarlo alla prossima scadenza elettorale, infine ogni componente del nuovo esecutivo se ne torna a fare il proprio mestiere”.</p>
    <p>Un governo che dovrebbe trovare una maggioranza parlamentare a sorreggerlo per almeno un anno e mezzo. “Un esecutivo appoggiato dall’<hi rend="#b">Udc</hi> e da <hi rend="#b">Fli</hi>, ma nel caso anche il Pd. Pur non comprendendo, in questo momento storico, la politica che propone il centrosinistra per far uscire il paese dalla crisi”.</p>
    <p>Una <hi rend="#b">speculazione finanziaria</hi> nei confronti dell’Italia (“che non mi sarei mai aspettata così forte”) per un esecutivo già debole da mesi: “Il governo Berlusconi sta <hi rend="#b">cadendo</hi> e le ragioni sono tante. Intanto quelle interne come l’uscita di <hi rend="#b">Fini</hi> dalla maggioranza e lo scontro con <hi rend="#b">Tremonti</hi>, persona che ha diversi difetti ma che rispetto. La manovra economica di luglio scorso è saltata perché c’erano due linee di <hi rend="#b">politica economica</hi> e questo è chiaro, ma è uno schema che si ripete anche ora con il risultato dello spezzarsi dell’asse politica con cui si poteva governare. La macchina non va avanti e soprattutto non viene garantita la fiducia dell’Unione Europea, vero elemento mancante in questo delicatissimo passaggio politico italiano”.</p>
    <p>Già, l’Europa. Un appuntamento con il risanamento dei conti pubblici da presentare a Bruxelles che il governo Berlusconi ha sempre procrastinato a data da destinarsi: “Vedete, ho sempre usato una metafora calcistica per l’Italia in Europa. Noi siamo un po’ come il <hi rend="#b">Bologna</hi> o il <hi rend="#b">Chievo</hi> nella serie A italiana: stiamo sempre un po’ sopra la linea della <hi rend="#b">retrocessione</hi>, ma appena perdiamo una partita <hi rend="#b">rischiamo</hi> la B”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>