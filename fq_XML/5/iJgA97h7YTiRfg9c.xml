<doc sitename="Il Fatto Quotidiano" title="Monti: &quot;L'ok agli F35 arrivò da D'Alema e Berlusconi, io li ho ridotti&quot; - Il Fatto Quotidiano" author="RQuotidiano" date="2013-02-02" url="http://www.ilfattoquotidiano.it/2013/02/02/elezioni-monti-e-necessario-aumentare-leta-pensionabile/487496/" hostname="ilfattoquotidiano.it" description="“E’ utile qui ricordare che l’Italia ha aderito al programma F35 nel 1999 con il governo D’Alema, ha confermato la partecipazione con il secondo governo Berlusconi nel 2002 e poi ci sono stati ulteriori passi fatti dal governo Prodi e nel febbraio nel 2009 dal governo Berlusconi. Il nostro governo è stato l’unico a ridurre …" categories="Elezioni 2013" tags="F35;Lavoro Femminile;Mario Monti;Massimo D’Alema;Pensioni;Silvio Berlusconi;Welfare" fingerprint="afa1d1a3fa0b6444">
  <main>
    <head rend="h1">Monti: “L’ok agli F35 arrivò da D’Alema e Berlusconi, io li ho ridotti”</head>
    <graphic src="https://st.ilfattoquotidiano.it/wp-content/uploads/2013/02/monti_interna-nuova.jpg"/>
    <p>“E’ utile qui ricordare che l’Italia ha aderito al programma <hi rend="#b">F35</hi> nel 1999 con il governo <hi rend="#b">D’Alema</hi>, ha confermato la partecipazione con il secondo governo <hi rend="#b">Berlusconi</hi> nel 2002 e poi ci sono stati ulteriori passi fatti dal governo <hi rend="#b">Prodi</hi> e nel febbraio nel 2009 dal governo Berlusconi. Il nostro governo è stato l’unico a ridurre il numero degli F35 da 131 a 90″. <hi rend="#b">Mario Monti</hi> si difende dagli attacchi ricevuti riguardo alle spese eccessive sul fronte militare e invita la stampa a “evitare di cadere nelle risposte facili e qualche volta un po’ <hi rend="#b">populiste</hi> quando si parla di difesa”.</p>
    <p>Monti – nel corso della registrazione della puntata di “Presadiretta” che andrà in onda domenica sera alle 21,30 su <hi rend="#i">Rai3</hi> – ha precisato che l’acquisto dei 90 F35 rappresenterà un <hi rend="#b">risparmio</hi> a medio e lungo termine “perché i 90 F35 andranno a <hi rend="#b">sostituire</hi> gli oltre 250 velivoli ora in uso, questo comporterà un deciso contenimento dei costi di manutenzione e di esercizio, si spenderà meno e si avrà un significativo miglioramento di qualità ed efficienza operativa”. Il presidente del Consiglio ha sottolineato che “la partecipazione al programma F35 è giustificata da ragioni strategiche, industriali e di efficienza economica, assicurando la coerenza con gli indirizzi strategici decisi in sede Nato e in sede Unione Europea.</p>
    <p><hi rend="#b">Il programma di Scelta Civica</hi> – Nel pomeriggio il Professore ha presentato a Milano le linee di politica del lavoro e del welfare del suo partito<hi rend="#b"> Scelta civica</hi>. Uno degli obiettivi principali del programma, ha assicurato, è la riduzione della <hi rend="#b">pressione fiscale</hi>. Il premier ha inizialmente parlato della “necessità di aumentare l’<hi rend="#b">età pensionabile</hi> effettiva e garantire nel tempo l’equilibrio dei sistemi pensionistici pubblici nonostante il progressivo invecchiamento del Paese e le ricadute che ciò comporta sul mercato del lavoro”. Poi ha precisato: “Non vogliamo toccare la riforma Fornero, ma innalzare il tasso di occupazione tra i 50enni”. Tra le proposte del Professore, sempre in tema di lavoro, nel suo programma di governo è prevista anche una rimodulazione sperimentale del <hi rend="#b">contratto a tempo indeterminato</hi>, per renderlo <hi rend="#b">più flessibile</hi> e meno “costoso”. Nel testo si legge anche che “è possibile e assolutamente necessario ridurre la legislazione nazionale a un<hi rend="#b"> codice del lavoro</hi>, integrato nel codice civile, composto da un numero limitato di articoli, leggibile e <hi rend="#b">comprensibile</hi> direttamente dai milioni di persone interessate alle sue applicazioni e traducibile in inglese”. </p>
    <graphic src="https://img.youtube.com/vi/fxygnqlco3c&lt;/p&gt;&#10;&lt;p&gt;/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>Monti propone poi un’incisiva riduzione del <hi rend="#b">cuneo</hi><hi rend="#b">fiscale</hi> e contributivo collegata ad alcune linee guida per la contrattazione collettiva aziendale, tendenti al superamento dell’attuale dualismo del mercato del lavoro. In questa prospettiva – spiega – a fronte di un’assunzione a tempo indeterminato diventerà possibile assicurare <hi rend="#b">maggiori tutele</hi> sostanziali ai giovani senza rilevanti aumenti di costo o di rigidità per le imprese. Inoltre, all’intervento sull’età pensionabile, Scelta civica affianca anche “l’istituzione dell’Aspi (assicurazione sociale per l’impiego) cioè un<hi rend="#b"> trattamento di disoccupazione</hi> di livello europeo (70% dell’ultima retribuzione) universalmente applicabile a tutti i lavoratori dipendenti”. Il Professore ha anche parlato di donne: nelle linee guida di Scelta Civica si ricorda che “il mercato del lavoro non incoraggia la partecipazione delle donne che rientrano con più difficoltà e vi rimangono con oggettivi vincoli rispetto ad altri ruoli”. Secondo Monti è “prioritario che l’Italia diventi un Paese per donne e che aumenti il <hi rend="#b">tasso di occupazione femminile</hi> dal 46% attuale alla media europea del 60%”.</p>
    <p><hi rend="#b">Le reazioni a caldo</hi> – La notizia di voler innalzare l’età pensionabile ha subito acceso le polemiche. <hi rend="#b">Paolo Ferrero</hi>, candidato con <hi rend="#b">Rivoluzione civile</hi>, il partito di Antonio Ingroia, ha definito la proposta “vergognosa”. ”Se ne vada lui in pensione e lasci in pace i lavoratori italiani – ha dichiarato – non è massacrando i lavoratori che si esce dalla crisi”. Seguito a ruota da un altro esponente di Rivoluzione civile, <hi rend="#b">Angelo Bonelli</hi>, che parla di “mattanza sociale”. Secondo Bonelli “oggi gli italiani hanno la conferma che la lista Monti non solo ha prodotto danni enormi governando l’Italia nell’<hi rend="#b">interesse delle banche</hi> ma che renderà insostenibile le differenze sociali nel nostro Paese”. <hi rend="#b">Nicola Latorre</hi>, vicepresidente del gruppo <hi rend="#b">Pd</hi> al Senato, ha invece utilizzato Twitter per commentare la proposta: “Consiglierei al presidente Monti di evitare discorsi sull’età pensionabile – ha scritto – fino a quando il dramma sociale degli<hi rend="#b"> esodati</hi> non sarà risolto”. “Andare in pensione oltre i 67 anni? No grazie, è una brutta prospettiva – ha dichiarato invece <hi rend="#b">Francesco Boccia</hi> del Partito democratico – Il Pd si impegnerà a tutelare chi è rimasto senza reddito a causa della riforma Fornero”. Dura anche la reazione della <hi rend="#b">Lega</hi> con Emanuela Munerato, componente della commissione Lavoro della Camera e candidata al Senato in Veneto: “Quest’uomo non ha neanche un minimo di dignità dopo che in un anno con la professoressa Fornero ha massacrato i lavoratori e pensionati. D’altronde oramai Monti è sotto diktat dei potentati economici e finanziari che risiedono a Bruxelles, in quell’Europa che a noi non piace”.</p>
    <p><hi rend="#b">La precisazione</hi> – Qualche ora dopo è arrivata la precisazione del premier dimissionario: ”Nel programma di Scelta civica non è stata formulata alcuna proposta di aumento dell’età pensionabile. Il riferimento a tale aumento, presente nel documento, è relativo alla riforma delle pensioni del governo Monti”. Anche <hi rend="#b">Pietro Ichino</hi>, candidato con Scelta civica al Senato, ha poi sottolineato che non c’è alcuna intenzione di “modificare la legge Fornero sull’età pensionabile”, ma che “il nostro obiettivo è <hi rend="#b">innalzare il tasso di occupazione tra i 50-60enni</hi>”. Il giuslavorista ha quindi riconosciuto che dal documento “si può<hi rend="#b"> equivocare</hi> su questo punto, varrà la pena di correggerlo, ma si parla di un aumento di età pensionabile già compiuto e regolato dalla riforma di Fornero sulla quale non c’è alcuna intenzione di ritornare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>