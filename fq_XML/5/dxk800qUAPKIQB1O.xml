<doc sitename="Il Fatto Quotidiano" title="Emilio Fede alla guida de La Discussione? Lui conferma, Catone smentisce - Il Fatto Quotidiano" author="Loredana Di Cesare" date="2013-06-18" url="http://www.ilfattoquotidiano.it/2013/06/18/emilio-fede-alla-guida-de-discussione-lui-conferma-direttore-politico-smentisce/629516/" hostname="ilfattoquotidiano.it" description="“Non escludo che mi chiamino presto per offrirmi la direzione de La Discussione. Sarei onorato di dirigere il giornale fondato da Alcide De Gasperi e lo farei anche gratis. La carta stampata è il mio grande amore”. A sentire Emilio Fede è quasi fatta: presto sarà il direttore responsabile del quotidiano, destinato a trasformarsi in settimanale. La …" categories="Media" tags="Emilio Fede;Il Fatto Quotidiano;Silvio Berlusconi;Vittorio Sgarbi" fingerprint="ecf5ca20a1313e85">
  <main>
    <head rend="h1">Emilio Fede alla guida de La Discussione? Lui conferma, Catone smentisce</head>
    <graphic src="https://st.ilfattoquotidiano.it/wp-content/uploads/2012/09/emilio-fede_inuova-interna.jpg"/>
    <p>“Non escludo che mi chiamino presto per offrirmi la direzione de <hi rend="#i"> La Discussione</hi>. Sarei onorato di dirigere il giornale fondato da </p>
    <p><hi rend="#b">Alcide De Gasperi</hi>e lo farei anche gratis. La carta stampata è il mio grande amore”. A sentire</p>
    <p><hi rend="#b">Emilio Fede</hi>è quasi fatta: presto sarà il direttore responsabile del quotidiano, destinato a trasformarsi in settimanale. La testata ha smesso di stampare da quando sono stati chiusi i rubinetti dei</p>
    <p><hi rend="#b">finanziamenti all’editoria</hi>, tagli effettuati da</p>
    <p><hi rend="#b">Monti</hi>. “Per questo motivo non siamo più in edicola” dice</p>
    <p><hi rend="#b">Giampiero Catone</hi>, direttore politico de</p>
    <p><hi rend="#i">La Discussione</hi>, ex sottosegretario all’Ambiente nel governo</p>
    <p><hi rend="#b">Berlusconi</hi>, già segretario della</p>
    <p><hi rend="#b">Democrazia cristiana per le autonomie</hi>, poi passato al Pdl, poi in Futuro e Libertà, infine ritornato al fianco del Cavaliere.</p>
    <p>Catone racconta di un progetto ambizioso, <hi rend="#b">cordate d’imprenditori</hi> intenzionate a investire, di contatti con giornalisti della carta stampata. Sulla guida del giornale, però, Catone offre una versione diversa: “Ho contattato Emilio Fede, poi ci siamo incontrati casualmente ad una cena, ma non gli ho mai offerto la <hi rend="#b">direzione</hi> del giornale. Possiamo giocarci quello che vuole, il direttore responsabile del giornale è e sarà <hi rend="#b">Antonio Falconio</hi>. Io farò il vice”. Esclude anche che siano stati chiusi accordi con altri <hi rend="#b">giornalisti</hi> e chiarisce un punto: “Fede, come tanti altri giornalisti illustri, potranno collaborare con noi, ma a titolo volontario, sia chiaro”. Gli sfugge il nome di <hi rend="#b">Vittorio Sgarbi</hi>. Ironico, Sgarbi risponde: “Accetteri l’offerta solo se il giorno del lancio, La Discussione uscisse con <hi rend="#b"> il Fatto Quotidiano</hi>: senza il Fatto non c’è Discussione”.</p>
    <p>Ironia a parte, sul<hi rend="#b"> progetto editoriale</hi> dell’ex parlamentare, Sgarbi nutre molti dubbi: “Solo in caso di una proposta seria, valuterei”. Ad ogni modo, domani (oggi, ndr) s’incontreranno e ne discuteranno. Sgarbi detta le sue condizioni per guidare la testata: “Se Catone pensa di fare <hi rend="#i">La Discussione</hi> per andare con Berlusconi, non ho nessuna intenzione di farne parte, politicamente lo ritengo bollito”. I giochi sono quasi chiusi, la conferenza stampa per il ritorno in campo della creatura di Catone, che era stata fissata per il 24 giugno, è slittata al giorno dopo. Perché? Coinciderebbe con una delle sentenze a carico di Berlusconi. Quella sul <hi rend="#b">processo Ruby</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>