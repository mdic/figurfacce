<doc sitename="Il Fatto Quotidiano" title="Scilipoti si presenta alla festa dell'Udc: &quot;Io dalla parte di chi è responsabile&quot; - Il Fatto Quotidiano" author="RQuotidiano" date="2012-09-08" url="http://www.ilfattoquotidiano.it/2012/09/08/scilipoti-si-presenta-alla-festa-delludc-io-dalla-parte-di-chi-e-responsabile/346610/" hostname="ilfattoquotidiano.it" description="Per ora nessun interesse esplicito nei confronti del progetto dell’Udc, “ma io sto portando avanti un progetto di chi lavora con responsabilità per questo Paese. Chiaramente dovevo venire a questa festa”. Ad assistere ai lavori del partito centrista a Chianciano arriva anche Domenico Scilipoti. “Qualcuno nei mesi scorsi ha giocato a delegittimarmi, ma qui mi …" categories="Politica" tags="Domenico Scilipoti;Silvio Berlusconi;Udc" fingerprint="d2cc436e4df14996">
  <main>
    <head rend="h1">Scilipoti si presenta alla festa dell’Udc: “Io dalla parte di chi è responsabile”</head>
    <graphic src="https://st.ilfattoquotidiano.it/wp-content/uploads/2012/07/scilipoti-interna.jpg"/>
    <p>Per ora nessun interesse esplicito nei confronti del progetto dell’<hi rend="#b">Udc</hi>, “ma io sto portando avanti un progetto di chi lavora con responsabilità per questo Paese. Chiaramente dovevo venire a questa festa”. Ad assistere ai lavori del partito centrista a <hi rend="#b">Chianciano</hi> arriva anche <hi rend="#b">Domenico Scilipoti</hi>. “Qualcuno nei mesi scorsi ha giocato a delegittimarmi, ma qui mi hanno accolto bene – dice l’ex Responsabile – Io guardo con favore a queste proposte, ho ascoltato con interesse l’intervento di <hi rend="#b">Cesa</hi> ieri, ma ora occorre mettere i contenuti, vedere i fatti”.</p>
    <p>Scilipoti, però, resta legato a <hi rend="#b">Silvio Berlusconi</hi>: “Vuole aggregare i moderati del centrodestra, aspettiamo, io sono con lui”. Intanto “continuo il mio lavoro. Stiamo costruendo una lista in Sicilia, ma il mio orizzonte è molto più ampio, sono pronto a costituire una lista di Responsabilità nazionale su tutto il territorio per le elezioni politiche”. Certo, “dipenderà dalla legge elettorale, ma siamo forti in Sardegna, in Calabria e in tante altre regioni”. E il piano di Casini di creare un nuovo centro? “Vedremo, io sono qui per capire…”, conclude Scilipoti.</p>
    <p>Ma se Scilipoti guarda con interesse all’Udc, diciamo che questo sentimento non è esattamente corrisposto: “Scilipoti? Sarà venuto a fare le cure termali, come fanno migliaia di persone ogni anno…” commenta, infatti, <hi rend="#b">Antonio De Poli</hi>, capo della segreteria politica Udc e organizzatore della kermesse del partito, sulla presenza a Chianciano dell’esponente di <hi rend="#b">Popolo e Territorio</hi>, che ha assistito ieri pomeriggio e questa mattina ai lavori del partito centrista. Interverrà? “Mi pare che il livello degli interventi di questi giorni sia di un altro tenore, anzi di un altro pianeta…”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>