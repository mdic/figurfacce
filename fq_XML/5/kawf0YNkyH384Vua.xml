<doc sitename="Il Fatto Quotidiano" title="Tenta di entrare nella villa di Berlusconi ad Arcore urlando &quot;papà&quot;: arrestato un 48enne - Il Fatto Quotidiano" author="F Q" date="2023-04-27" url="https://www.ilfattoquotidiano.it/2023/04/27/tenta-di-entrare-nella-villa-di-berlusconi-ad-arcore-urlando-papa-arrestato-un-48enne/7144075/" hostname="ilfattoquotidiano.it" description="I carabinieri sono intervenuti per bloccarlo e l’uomo, urlando &quot;papà&quot; in direzione della casa li ha spintonati" categories="Cronaca" tags="Arcore;Silvio Berlusconi" fingerprint="fb8c32a4789b48ad">
  <main>
    <head rend="h1">Tenta di entrare nella villa di Berlusconi ad Arcore urlando “papà”: arrestato un 48enne</head>
    <graphic src="https://st.ilfattoquotidiano.it/wp-content/uploads/2023/04/27/Villa-Berlusconi-Arcore-690x362.jpg"/>
    <p>Ha tentato di entrare a <hi rend="#b">Villa San Martino</hi>, la proprietaria di <hi rend="#b">Silvio Berlusconi</hi> ad <hi rend="#b">Arcore</hi>, in provincia di Monza e Brianza, con il pretesto di essere suo <hi rend="#b">figlio</hi>. E quando i <hi rend="#b">carabinieri</hi> hanno provato a fermarlo, li ha <hi rend="#b">spintonati</hi> prima di essere fermato. Per questo un uomo di <hi rend="#b">48 anni</hi> è stato <hi rend="#b">arrestato</hi> domenica pomeriggio.</p>
    <p>Arrivato a Villa San Martino in <hi rend="#b">auto</hi>, il 48enne ha superato il <hi rend="#b">posto di controllo</hi> dei carabinieri, per poi tentare di entrare dal <hi rend="#b">retro</hi> della villa. I militari dell’Arma sono intervenuti per bloccarlo e l’uomo, urlando <hi rend="#b">“papà”</hi> in direzione della casa dell’ex presidente del Consiglio, attualmente ricoverato all’<hi rend="#b">ospedale San Raffaele</hi> di <hi rend="#b">Milano</hi>, ha <hi rend="#b">spintonato</hi> uno dei militari facendolo cadere a terra.</p>
    <p>Berlusconi è ricoverato nella struttura alle porte del capoluogo lombardo dallo scorso <hi rend="#b">5 aprile</hi> per <hi rend="#b">problemi polmonari</hi> collegati alla <hi rend="#b">leucemia</hi> che ha colpito da tempo il fondatore di <hi rend="#b">Forza Italia</hi>. Dopo numerosi giorni in <hi rend="#b">terapia intensiva</hi>, l’ex premier è ora <hi rend="#b">ricoverato</hi> in degenza ordinaria. Nelle scorse ore ha ricevuto la visita della figlia primogenita <hi rend="#b">Marina</hi>: “Sta molto <hi rend="#b">meglio</hi>, anche se la <hi rend="#b">prudenza</hi> è d’obbligo”, ha detto la presidente dei <hi rend="#b">Fininvest</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>