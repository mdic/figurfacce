<doc sitename="Il Fatto Quotidiano" title="Isola dei Famosi, Helena Prestes spiazza tutti: &quot;Vorrei sapere se Silvio Berlusconi sta bene&quot;. Ilary Blasi reagisce così - Il Fatto Quotidiano" author="Paolo Aruffo" date="2023-05-09" url="https://www.ilfattoquotidiano.it/2023/05/09/isola-dei-famosi-helena-prestes-spiazza-tutti-vorrei-sapere-se-silvio-berlusconi-sta-bene-ilary-blasi-reagisce-cosi/7155318/" hostname="ilfattoquotidiano.it" description="C’è preoccupazione all’Isola dei Famosi. Per chi? Per Silvio Berlusconi. Proprio così, una concorrente ha chiesto informazioni sull’ex premier. Ma procediamo con ordine. È lunedì 8 maggio e su Canale 5 va in onda una nuova puntata del reality condotto da Ilary Blasi e con Enrico Papi e Vladimir Luxuria opinionisti. 2.640.000 i telespettatori incollati …" categories="Televisione" tags="Isola dei famosi;Silvio Berlusconi" fingerprint="4ea0cface1f266a0">
  <main>
    <p>C’è preoccupazione all’<hi rend="#i"> Isola dei Famosi</hi>. Per chi? Per </p>
    <p><hi rend="#b">Silvio Berlusconi.</hi>Proprio così, una concorrente ha chiesto informazioni sull’ex premier. Ma procediamo con ordine. È lunedì 8 maggio e su Canale 5 va in onda una nuova puntata del reality condotto da</p>
    <p><hi rend="#b">Ilary Blasi</hi>e con Enrico Papi e Vladimir Luxuria opinionisti. 2.640.000 i telespettatori incollati davanti allo schermo (19,6% di share). Dinamiche, liti, sfide e sorprese: tutto scorre come al solito. Poi, una volta arrivati al momento delle nomination, accade qualcosa di curioso. È il turno di</p>
    <p><hi rend="#b">Helena Prestes</hi>, modella brasiliana classe 1990. “Ciao, come va? Chi nomini?”, le chiede la conduttrice. “Bene, tutto bene – risponde Helena -. Nomino Alessandro (Cecchi Paone, ndr) perché mi ha nominato durante la prima puntata”. “Però adesso non fate che nominate Alessandro perché ha detto che vuole andare via”, è intervenuto Papi, ma di sottofondo si sente Helen che chiama la conduttrice, come se volesse chiederle qualcosa di preciso. Infatti trascorrono pochi secondi e la naufraga pone una domanda del tutto inaspettata: “</p>
    <p><hi rend="#b">Posso chiedere una cosa che non so della vita reale?</hi>“. Gelo in studio. “Chiedi”, risponde Blasi con tono perentorio. Quindi la naufraga continua: “</p>
    <p><hi rend="#b">Vorrei sapere se Silvio Berlusconi sta bene”</hi>.</p>
    <p>Risate dall’Italia. “Sì”, rispondono dallo studio. “Ah, grazie”, risponde Helena felice. A quel punto interviene Luxuria, riportando la trasmissione sui binari consueti. Domandine di gossip e in seguito una lettera speciale da parte del fidanzato Carlo. “C’è una poesia per te”, avverte Blasi. Musica di sottofondo e poi via con la poesia in portoghese. Qualcosa si intuisce, ma tanto altro no. Lo sottolinea la presentatrice senza troppi giri di parole: “Io non ho capito niente, ce la puoi tradurre? <hi rend="#b">Già non capisco l’italiano…”.</hi> “La traduzione è semplice: le ho detto che mi manca la sua pazzia, il suo sorriso e che non trovo parole per dire quanto mi manca, anche se poi in realtà le ho trovate”, afferma il ragazzo emozionato. Che poi aggiunge, rivolgendosi alla fidanzata: “Sei bellissima, non ascoltare nulla di quello che ti dicono gli altri”. “A noi è piaciuta tanto la poesia, ma la prossima volta porta i brillanti. Grazie Helena, vai di là dagli altri”, conclude il siparietto Blasi. Nomination finite, ecco i nomi dei naufraghi che rischiano di dover abbandonare i propri compagni: <hi rend="#b">Fiore Argento, Gian Maria Sainato, Marco Mazzoli, Paolo Noise e, appunto, Helena Prestes.</hi> Chi verrà salvato? Non resta che attendere la prossima puntata, in onda lunedì 15 maggio, dalle 21:10 circa su Canale 5.</p>
    <quote>
      <p>helena chiede se silvio berlusconi sta bene</p>
      <ref>#isola</ref>
      <ref>pic.twitter.com/vKsOFyPDRq</ref>
      <p>— isola out of context (@oocisola)</p>
      <ref>May 8, 2023</ref>
    </quote>
  </main>
  <comments/>
</doc>