<doc sitename="Il Fatto Quotidiano" title="Trattativa, Meloni: &quot;Anche il Pdl vuole Commissione di inchiesta&quot; - Il Fatto Quotidiano" author="Chiara Paolin" date="2012-08-08" url="http://www.ilfattoquotidiano.it/2012/08/08/trattativa-meloni-anche-pdl-vuole-commissione-inchiesta-su-morte-borsellino/320277/" hostname="ilfattoquotidiano.it" description="La trattativa Stato-mafia non può essere un tabù. A dirlo è Giorgia Meloni, che ha firmato una proposta di legge per istituire una Commissione parlamentare d’inchiesta sull’argomento. Più precisamente, dice la nota di presentazione, serve a far luce su chi ammazzò brutalmente il giudice Borsellino. Testuale: “Un’iniziativa che, dopo vent’anni dalla strage di via D’Amelio, …" categories="Mafie" tags="Giorgia Meloni;Marcello Dell’Utri;Paolo Borsellino;Silvio Berlusconi;Trattativa Stato-Mafia;Vittorio Mangano" fingerprint="6b0984efe7b3d5a9">
  <main>
    <head rend="h1">Trattativa, Meloni: “Anche il Pdl vuole Commissione di inchiesta”</head>
    <graphic src="https://st.ilfattoquotidiano.it/wp-content/uploads/2012/06/meloni_interno-nuova.jpg"/>
    <p>La<ref target="http://www.ilfattoquotidiano.it/2012/07/05/trattativa-e-colle-tremonti-al-grande-burattinaio-vuoi-intercettazioni/285390/"> trattativa Stato-mafia</ref> non può essere un tabù. A dirlo è<hi rend="#b"> Giorgia Meloni</hi>, che ha firmato una proposta di legge per istituire una Commissione parlamentare d’inchiesta sull’argomento. Più precisamente, dice la nota di presentazione, serve a far luce su chi ammazzò brutalmente il giudice Borsellino. Testuale: “Un’iniziativa che, dopo vent’anni dalla<ref target="http://www.ilfattoquotidiano.it/2012/03/08/strage-damelio-inchiesta-quattro-nuovi-arresti-anche-boss-madonia/196119/"> strage di via D’Amelio</ref>, vuole onorare la memoria di <hi rend="#b">Paolo Borsellino</hi> e degli agenti della sua scorta, chiedendo si faccia finalmente chiarezza su una delle pagine più buie della storia repubblicana”.</p>
    <p><hi rend="#b">Onorevole Meloni, perché ha firmato?</hi> Il collega e coordinatore palermitano del Pdl, </p>
    <p><hi rend="#b">Giampiero Cannella</hi>, ha avanzato la proposta, e io volentieri la sottoscrivo.</p>
    <p><hi rend="#b"> Il tema scotta, di questi tempi.</hi> Credo sia il caso di arrivare a una verità certa per tutti gli italiani. Se trattativa c’è stata, bisogna conoscere fino in fondo la realtà. C’è chi sta tentando di strumentalizzare l’argomento, ed è proprio questo che va evitato: ricostruire i fatti serve, creare polemiche e tensioni no.</p>
    <p><hi rend="#b">Cosa propone?</hi> Che la politica resti fuori da questa storia.</p>
    <p>
      <hi rend="#b">Difficile. Anche perché i nomi di Silvio Berlusconi e Marcello Dell’Utri sono già dentro la vicenda, e non da oggi.</hi>
    </p>
    <p>Si facciano le indagini, si chiariscano i ruoli e le responsabilità.</p>
    <p>
      <hi rend="#b">Lei ricorderà la storia di Vittorio Mangano, lo stalliere di Arcore indicato dallo stesso Borsellino come ‘uno di quei personaggi che erano i ponti, le teste di ponte dell’organizzazione mafiosa nel Nord Italia’.</hi>
    </p>
    <p>Io guardo ai fatti. Il governo Berlusconi è stato il più severo della storia repubblicana nel reprimere la mafia. Ci sono dati quantitativi e qualitativi a confermarlo, c’è il rafforzamento del 41bis, ci sono insomma le prove materiali dell’azione ferma contro tutte le criminalità e quella mafiosa in particolare. Poi sull’opportunità di certe scelte si può discutere, ma la sostanza del lavoro svolto resta e su quella strada io voglio si prosegua.</p>
    <p><hi rend="#b">Qualunque sia la verità che emerge?</hi><lb/>Certo. Anche perché, semmai, mi sembrano altre le situazioni su cui si dovrebbe indagare. Non certo sul governo di cui ho fatto parte.</p>
    <p>
      <hi rend="#i">Da Il Fatto Quotidiano dell’ 8 agosto 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>