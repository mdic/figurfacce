<doc sitename="Il Fatto Quotidiano" title="&quot;Dell'Utri è cittadino di Santo Domingo: sta già traslocando&quot; - Il Fatto Quotidiano" author="RQuotidiano" date="2012-09-19" url="http://www.ilfattoquotidiano.it/2012/09/19/dellutri-e-cittadino-di-santo-domingo-sta-gia-traslocando/357582/" hostname="ilfattoquotidiano.it" description="Dell’Utri è diventato cittadino di Santo Domingo. A scriverlo è la versione online dell’Espresso. Il senatore avrebbe acquisito la cittadinanza di Santo Domingo, il paradiso caraibico dove nei mesi scorsi ha acquistato una splendida villa a La Romana, terza città dell’isola, a 130 chilometri dalla capitale. Secondo le fonti del settimanale il fondatore di Forza Italia, …" categories="Giustizia" tags="Marcello DellUtri;Silvio Berlusconi" fingerprint="70ad05f0ebb2300d">
  <main>
    <head rend="h1">“Dell’Utri è cittadino di Santo Domingo: sta già traslocando”</head>
    <graphic src="https://st.ilfattoquotidiano.it/wp-content/uploads/2012/06/dellutri-interna-nuova.jpg"/>
    <p><hi rend="#b">Dell’Utri</hi> è diventato cittadino di Santo Domingo. A scriverlo è la versione online dell’<hi rend="#i">Espresso</hi>. Il senatore avrebbe acquisito la cittadinanza di Santo Domingo, il paradiso caraibico dove nei mesi scorsi ha acquistato una splendida villa a <hi rend="#b">La Romana</hi>, terza città dell’isola, a 130 chilometri dalla capitale. Secondo le fonti del settimanale il fondatore di <hi rend="#b">Forza Italia</hi>, già condannato in primo grado per concorso esterno in associazione mafiosa, sta traslocando sull’isola. Entro fine anno, come ricorda lo stesso <hi rend="#i">Espresso</hi>, dovrebbe arrivare la sentenza d’Appello dopo che la Cassazione ha annullato in parte il giudizio di secondo grado.</p>
    <p>Nella sua abitazione ai Caraibi Dell’Utri avrebbe già spedito anche parte della collezione – ormai nota – di libri antichi. Santo Domingo torna spesso nelle vicende che coinvolgono Dell’Utri. Il nome dell’isola caraibica è emerso, per esempio, come destinazione dei soldi ricavati dal senatore dalla vendita della sua villa sul lago di Como a <hi rend="#b">Silvio Berlusconi</hi>, circostanza sulla quale sta indagando la Procura di Palermo perché potrebbe riguardare parte del presunto tentativo di estorsione (il Cavaliere avrebbe infatti pagato la lussuosa abitazione più del reale valore). I soldi incassati, comunque, come detto, secondo l’inchiesta, erano finiti proprio a Santo Domingo.</p>
    <p>Il deposito era intestato alla moglie di Marcello, <hi rend="#b">Miranda Anna Ratti</hi>, che secondo le indagini avrebbe spedito 14 milioni di euro nella banca dei Caraibi. Ora la Ratti è indagata per riciclaggio aggravato. I magistrati – scrive l’<hi rend="#i">Espresso</hi> – sospettano che il denaro servisse al senatore, in caso di condanna definitiva, per trascorrere una latitanza di lusso.</p>
    <p>A Santo Domingo le regole per l’estradizione sono molto rigide, aggiunge il settimanale, e lo Stato non ha mai riconosciuto il reato di associazione mafiosa, né ha siglato patti internazionali per le rogatorie.</p>
    <p><hi rend="#b">AGGIORNAMENTO</hi><lb/> Con decreto del 23 marzo 2015 il Gip di Milano, dott.ssa Laura Anna Marchiondelli, accogliendo al richiesta della Procura, ha archiviato il procedimento penale iscritto, tra gli altri, anche a carico della Sig.ra Miranda Ratti</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>