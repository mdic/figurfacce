<doc sitename="Il Fatto Quotidiano" title="Processo Mediaset, Ghedini al Fatto: &quot;Pessimista&quot; su sentenza Berlusconi - Il Fatto Quotidiano" author="Beatrice Borromeo" date="2013-07-22" url="http://www.ilfattoquotidiano.it/2013/07/22/processo-mediaset-ghedini-al-fatto-pessimista-su-condanna-berlusconi/662679/" hostname="ilfattoquotidiano.it" description="L’onorevole avvocato Niccolò Ghedini pare molto più preoccupato dalla data che ossessiona il Cavaliere – il prossimo 30 luglio – che non dalla prima inchiesta in assoluto che lo vede protagonista. Assieme al collega Piero Longo, Ghedini è infatti al centro degli atti che le giudici Annamaria Gatto, Manuela Cannavale e Paola Pendino, annunciando la …" categories="Giustizia" tags="Caso Ruby;Cassazione;Interviste;Niccolò Ghedini;Processo Mediaset;Silvio Berlusconi" fingerprint="e0ea09e963ae0281">
  <main>
    <head rend="h1">Processo Mediaset, Ghedini al Fatto: “Pessimista” su sentenza Berlusconi</head>
    <graphic src="https://st.ilfattoquotidiano.it/wp-content/uploads/2012/09/ghedini_interna-nuova.jpg" alt="Niccolò Ghedini"/>
    <p>L’onorevole avvocato <hi rend="#b">Niccolò Ghedini</hi> pare molto più preoccupato dalla<ref target="http://www.ilfattoquotidiano.it/2013/07/10/mediaset-cassazione-obbligo-fissare-udienza-prima-della-prescrizione/651629/"> data che ossessiona il Cavaliere – il prossimo 30 luglio –</ref> che non dalla prima inchiesta in assoluto che lo vede protagonista. Assieme al collega <hi rend="#b">Piero Longo</hi>, Ghedini è infatti al centro degli atti che le giudici <hi rend="#b">Annamaria Gatto</hi>, <hi rend="#b">Manuela Cannavale</hi> e <hi rend="#b">Paola Pendino</hi>, annunciando la sentenza di condanna nel processo Ruby-bis, <ref target="http://www.ilfattoquotidiano.it/2013/07/19/sentenza-ruby-bis-giudici-ai-pm-indagate-su-ghedini-e-longo/661338/">hanno inviato ai pm per valutare eventuali ipotesi di falsa testimonianza nelle indagini difensive</ref>. “Siamo davvero tranquilli, e non avremmo motivo di non esserlo – ribatte Ghedini – perché quelle indagini le abbiamo fatte in maniera impeccabile. Le abbiamo consegnate alla procura della Repubblica e poi, per nostra fortuna, le hanno seguite anche altri avvocati che hanno registrato tutte le dichiarazioni”.</p>
    <p><hi rend="#b">Come valuta invece le condanne a Fede, Mora e Minetti?</hi><lb/>Beh, è solo una sentenza di primo grado, ma devo dire che la pena è obiettivamente molto elevata. Ma riguarda loro, non ne so nulla. E poi ho altro a cui pensare.</p>
    <p><hi rend="#b">Come la strategia per affrontare la sentenza di Cassazione sul processo Mediaset. Se il Cavaliere venisse condannato anche in questo grado dovrebbe abbandonare la politica. Avete già deciso come muovervi?</hi><lb/>Veramente non lo sappiamo ancora, la strategia è ignota pure a noi. Purtroppo per fare qualunque ragionamento dobbiamo aspettare di vedere cosa succede il 30 luglio.</p>
    <p><hi rend="#b">Il suo collega, Franco Coppi, ha però ventilato più volte la possibilità di rinunciare alla prescrizione così da ottenere un rinvio della sentenza.</hi><lb/>Certamente è un’ipotesi ancora in piedi, ma non abbiamo preso alcuna decisione definitiva. Ogni opzione è ancora aperta.</p>
    <p><hi rend="#b">Tecnicamente che cosa succederà?</hi><lb/>Tra dieci giorni il relatore farà la sua relazione, e se riterrà di voler chiudere l’udienza già il 30 allora darà la parola al procuratore generale e alle difese.</p>
    <p><hi rend="#b">Poi?</hi><lb/>Poi basta, arriva la sentenza…</p>
    <p><hi rend="#b">E se lo condannano?</hi><lb/>Eh, finisce tutto lì.</p>
    <p><hi rend="#b">Fino a qualche tempo fa diceva che vi avrebbe salvati la Cassazione, meno ostile rispetto al Tribunale di Milano. Ci crede ancora?</hi><lb/>“Salvare” non è gergo mio, ma effettivamente auspicavo che la Cassazione ci riservasse un trattamento diverso. Ma vede, la mia fiducia è molto calata ultimamente, perché stanno procedendo con una rapidità che è davvero extra ordinaria. Tra l’altro saremmo dovuti finire alla sezione terza della Cassazione, quella specializzata in problemi tributari…</p>
    <p><hi rend="#b">La stessa che ha già assolto il Cavaliere per Mediatrade, filone romano del processo sui diritti Mediaset.</hi><lb/>Esattamente! Invece siamo nella sezione mista. Ma non sono in grado di fare previsioni perché sono un pessimista di natura. Quindi, se anche le facessi, non potrebbero che essere negative.</p>
    <p><hi rend="#b">Cercherete comunque di rimandare oltre il 15 settembre, così da essere giudicati proprio dalla sezione terza?</hi>Purtroppo non dipende da noi: la Corte di Cassazione fa assolutamente quello che vuole.</p>
    <p>
      <hi rend="#b">Da Il Fatto Quotidiano del 21 luglio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>