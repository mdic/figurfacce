<doc sitename="Il Fatto Quotidiano" title="Berlusconi: &quot;Monti 'sale' in politica? Certo, parte da un rango inferiore&quot; - Il Fatto Quotidiano" author="RQuotidiano" date="2012-12-27" url="http://www.ilfattoquotidiano.it/2012/12/27/berlusconi-monti-sale-in-politica-certo-parte-da-rango-inferiore/455759/" hostname="ilfattoquotidiano.it" description="Ennesima dose di piccolo schermo per Berlusconi. La strategia di doping televisivo del Cavaliere, che negli ultimi giorni è tornato a imperversare sui media nazionali e che ha portato il Pd a chiedere all’Agcom un intervento di controllo, non si arresta. Dopo l’intervento al “suo” Tg4 a Santo Stefano, il Cavaliere sceglie la rete ammiraglia della …" categories="Elezioni 2013" tags="Lega;Mario Monti;PDL;Pier Luigi Bersani;Roberto Maroni;Silvio Berlusconi;Umberto Bossi" fingerprint="1fbf9e2e78fe4425">
  <main>
    <head rend="h1">Berlusconi: “Monti ‘sale’ in politica? Certo, parte da un rango inferiore”</head>
    <graphic src="https://st.ilfattoquotidiano.it/wp-content/uploads/2012/12/berlusconi_interna_nuova2.jpg"/>
    <p>Ennesima dose di piccolo schermo per Berlusconi. La <ref target="http://www.ilfattoquotidiano.it/2012/12/18/elezioni-berlusconi-chiede-rinvio-show-a-porta-a-porta-avete-bisogno-di/450093/">strategia di doping televisivo del Cavaliere,</ref> che negli ultimi giorni è tornato a imperversare sui media nazionali e che ha portato il Pd a </p>
    <p><ref target="http://www.ilfattoquotidiano.it/2012/12/26/elezioni-berlusconi-continua-doping-tv-pd-allagcom-presenza-abnorme/455481/">chiedere all’Agcom un intervento di controllo</ref>, non si arresta. Dopo l’intervento al “suo” Tg4 a Santo Stefano, il Cavaliere sceglie la rete ammiraglia della Rai e compare sullo schermo già di buon ora. Ospite del contenitore</p>
    <p><hi rend="#i">Unomattina</hi>, Berlusconi torna a parlare di Monti, Bersani e della Lega. A poche ore dall’ennesima intervista tv,</p>
    <p><hi rend="#b">la Rai diffonde un comunicato</hi>promettendo un riequilibrio: “Negli ultimi giorni l’onorevole Silvio Berlusconi ha chiesto e ottenuto spazio ad una serie di trasmissioni televisive e radiofoniche. In una ottica di equilibrio precedente alla</p>
    <p><hi rend="#b">Par Condicio</hi>la Rai offrirà analoghi spazi di comunicazione ai leader di altre formazioni politiche”</p>
    <p>Ma ecco il Berlusconi-pensiero del 27 dicembre. Riguardo a una possibile futura alleanza con il <hi rend="#b">Carroccio</hi>, il Cavaliere conferma di essere in contatto con Bossi: “Siamo amici, ci stimiamo”. E approfitta dell’argomento per attaccare ancora una volta i <hi rend="#b">giornali</hi>: “Non mi fido più di loro e delle agenzie. Quando ho lasciato il governo non sono apparso in tv per un anno, eppure loro continuavano a riportare mie dichiarazioni. I giornali fanno solo disinformazione”. E tornando alla Lega: “Dobbiamo stare insieme, sono amico di <hi rend="#b">Maroni</hi> e dobbiamo fare in modo di continuare la nostra alleanza. Non ho offerto il posto di vicepremier specificamente a lui, ma in una logica di alleanza mi sembra giusto che un partito abbia il presidente del Consiglio e l’altro il vicepresidente. Saranno loro a scegliere l’uomo giusto”. </p>
    <p>Interrogato su quale sia il rivale che teme di più alle <hi rend="#b">elezioni</hi> Berlusconi ostenta, come sempre, grande sicurezza: “Non temo <hi rend="#b">Monti</hi>, se scende in campo diventa uno qualunque. Lui dice che ‘sale’ in politica perché prima aveva un <hi rend="#b">rango inferiore</hi>, quando l’ho fatto io prima avevo un rango superiore e quindi sono ‘sceso'”. Secondo il Cavaliere la ‘cura’ di Monti contro la crisi è stata “assolutamente sbagliata”: “E’ stato come nel Medioevo, quando i malati si curavano con un salasso dopo l’altro, finché, alla fine, non morivano. Che la cura, <hi rend="#b">germanocentrica</hi>, di Monti sia sbagliata non lo dico io ma alcuni premi Nobel per l’economia. Il percorso verso la recessione si può invertire anche dando <hi rend="#b">fiducia agli italiani</hi>, perché quando hai paura consumi di meno. L’equazione del benessere è sempre la stessa: meno tasse sulle famiglie, sul lavoro, sulle imprese uguale più lavoro, più produzione, più consumi, più fondi nelle casse dello Stato per aiutare chi è rimasto indietro e ha più bisogno”.</p>
    <p>Non manca la solita frecciata al Pd, etichettato di <hi rend="#b">veterocomunismo</hi>: “Il modo di fare politica di <hi rend="#b">Bersani</hi>, con insulti e disinformazione, è vecchio e tipico del comunismo. Io sono l’unico baluardo degli italiani contro le sinistre, oggi come nel ’94. <hi rend="#b">Renzi</hi> è stato fatto fuori dal comunismo ortodosso. In Inghilterra e Germania il comunismo è stato cancellato un secolo fa, noi ce l’abbiamo ancora. In Europa, per fortuna, ci sono i socialdemocratici. In Italia, che non è ancora una vera democrazia, tutti i moderati hanno paura se i comunisti raggiungono il governo”.</p>
    <p>Merita poi un capitolo a parte il botta e risposta con il presidente della Camera <hi rend="#b">Gianfranco Fini. </hi>Con Berlusconi che attacca duramente: “Non si capisce perché Fini abbia lasciato il Pdl per formare un partitino dell’uno per cento. Qualcuno deve avergli promesso un premio importantissimo”. E il leader di Fli che replica sfidando l’ex presidente del Consiglio a un confronto diretto che sa di ring, ancorché verbale: “Le menzogne di Berlusconi sono spudorate. Tutti sanno che non ho lasciato il Pdl, bensì che mi ha cacciato perché non volevo difendere i suoi personali interessi giudiziari. Se Berlusconi si vuole confrontare pubblicamente con me su questi temi, anche sulle reti Mediaset, sono a disposizione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>