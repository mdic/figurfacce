<doc sitename="Il Fatto Quotidiano" title="Agcom verso il rinnovo, ma gli amici di Berlusconi rimangono al loro posto - Il Fatto Quotidiano" author="Lorenzo Galeazzi" date="2012-05-17" url="http://www.ilfattoquotidiano.it/2012/05/17/agcom-verso-rinnovo-amici-berlusconi-rimangono-loro-posto/232202/" hostname="ilfattoquotidiano.it" description="Impazza il toto-nomine per il rinnovo dei vertici Agcom. Ieri infatti è scaduto il mandato del presidente Corrado Calabrò e dei commissari dell’Autorità che vigila sul sistema delle telecomunicazioni italiane. Chi scriverà le regole di par-condicio, frequenze televisive, governance di Internet per i prossimi sette anni? E soprattutto la composizione della nuova agenzia riuscirà a …" categories="Televisione" tags="Agcom;Corrado Calabrò;Mediaset;Par Condicio;Silvio Berlusconi" fingerprint="6587f24c650f6b38">
  <main>
    <head rend="h1">Agcom verso il rinnovo, ma gli amici di Berlusconi rimangono al loro posto</head>
    <p>Impazza il toto-nomine per il rinnovo dei vertici Agcom. Ieri infatti è scaduto il mandato del presidente Corrado Calabrò e dei commissari dell’Autorità che vigila sul sistema delle telecomunicazioni italiane. <ref target="http://www.ilfattoquotidiano.it/2012/04/22/agcom-la-preda-per-controllare-le-tv/206276/">Chi scriverà le regole di par-condicio, frequenze televisive, governance di Internet per i prossimi sette anni?</ref> E soprattutto la composizione della nuova agenzia riuscirà a garantire pluralismo e libera concorrenza in televisione come in Rete? Difficile. Perché ancora una volta la nomina dei suoi componenti sarà diretta emanazione della politica, anzi peggio: dei partiti.</p>
    <p>A niente sono servite le richieste di centinaia di migliaia di cittadini riuniti nell’<ref target="http://vogliamotrasparenza.it/">Open Media Coalition</ref>: adottare procedure trasparenti, pubblicare i curricula dei candidati e svolgere una valutazione comparativa. <ref target="http://www.ilfattoquotidiano.it/2012/05/09/governo-muro-gomma-sulle-nomine-agcom/224242/">Meglio le solite clientele politiche</ref>.</p>
    <p>In attesa di sapere chi siederà nella stanza dei bottoni di tlc e dintorni, ci sono poltrone che non saranno nemmeno scalfite dall’imminente valzer di nomine. Posti che contano, come quello del segretario generale Roberto Viola. Il suo nome era finito anche fra i papabili successori di Calabrò provocando la sua secca smentita: “Nessuna candidatura alla presidenza dell’Agcom, sono altri i progetti professionali futuri”. La nota prosegue così: “Voler accostare il mio nome a una presunta area politica di riferimento è lesivo della mia dignità professionale, del mio curriculum e ha il solo scopo di indurre a sospettare dell’indipendenza di giudizio con la quale ho svolto e svolgo il mio ruolo”. E qui casca l’asino perché, con buona pace di curriculum e dignità professionale, il suo impegno nell’agenzia è stato spesso a favore delle televisioni dell’ex presidente del consiglio Silvio Berlusconi. “Viola ha una serie di competenze professionali di livello internazionale – dice una fonte qualificata dell’Authority – Peccato che tanta bravura sia più a servizio di Mediaset che degli italiani”. Una tesi confermata dalle parole del diretto interessato: quando finisce nelle intercettazioni dei magistrati di Trani. E’ lui infatti che parla al telefono con l’ex commissario Giancarlo Innocenzi arrovellandosi il cervello per mettere il bavaglio a Michele Santoro e alla sua Annozero, colpevole di andare in onda con una puntata sul caso Mills, argomento particolarmente sgradito a B. “Con il codice dei processi, Santoro ci si è pulito una cosa che manco ti posso dire per rispetto”, dice Viola a Innocenzi. E ancora: “Avremmo messo a punto una strategia, adesso la cosa più urgente e importante è che si faccia il comitato di vigilanza, perché poi è quello che andrà, diciamo, il dossier che prepariamo…”. Nell’inchiesta di Trani, Viola non è stato neanche indagato, ma la sua disponibilità nel cercare di risolvere i problemi dell’ex premier non passa inosservata, tant’è che nel novembre 2011 Berlusconi brama di averlo come sottosegretario alle Comunicazioni del governo tecnico di Mario Monti.</p>
    <p>La stessa propensione ad aiutare il Cavaliere e le sue aziende la si può trovare in molti provvedimenti e delibere che, a partire dal 2004 (quando arriva ai vertici dopo cinque anni in cui ricopre ruoli minori), vedono l’Agcom protagonista: dalla legge Gasparri, alla transizione della televisione dall’analogico al digitale, fino al disciplinare di gara dell’ex beauty contest.</p>
    <p>Ma andiamo con ordine: nel 2004 stringe rapporti con i commissari più vicini al Biscione, in particolare con Antonio Pilati considerato “l’estensore ombra” della Legge Gasparri. Secondo una fonte del ministero delle Comunicazioni, è lui che “suggerisce la sostituzione dei limiti ai ricavi pubblicitari della precedente normativa (la Legge Maccanico, <hi rend="#i">ndr</hi>) con il Sic”, il sistema integrato delle comunicazioni, rendendo di fatto molto più difficile accertare eventuali sforamenti ai tetti antitrust da parte di Cologno Monzese.</p>
    <p>La disciplina che regola la libera concorrenza nel settore televisivo prevede che nessun editore possieda più del 20 per cento dei canali esistenti. Mediaset supera questo limite e la soluzione individuata da Viola è a dir poco fantasiosa: i canali Pay per view vengono identificati come “servizi dell’informazione” sfuggendo così al conteggio. Poco dopo lo stesso problema si pone per le reti + 1, quelle che trasmettono lo stesso palinsesto delle generaliste del Biscone con un’ora di differita. Anche qui l’Agcom fa un mezzo miracolo: quei canali non possono essere conteggiati perché formalmente non esistono, non essendo mai stati autorizzati.</p>
    <p>Si arriva così al famoso beauty contest, la gara per assegnare quelle frequenze “liberate” dal passaggio della tv al digitale che l’Ue impone di assegnare a nuovi player in modo da aprire il mercato. Il meccanismo, elaborato dall’ex ministro Paolo Romani e considerato un enorme regalo a Mediaset, prevede che sia l’Authority a scrivere il disciplinare di gara. Regole del gioco, <ref target="http://www.ilfattoquotidiano.it/2011/05/12/tv-digitale-terrestre-arriva-il-beauty-contesta-carte-truccate/110560/">pubblicate ai tempi in esclusiva dal fattoquotidiano.it</ref>, erano scritte in modo da favorire smaccatamente Cologno Monzese ai danni di Sky e dei nuovi eventuali concorrenti: guadagnavano più punti e scalavano le classifiche quelle realtà già operanti sulle reti terrestri. Chi? Mediaset ovviamente, proprietaria di Rti, che a sua volta possiede <ref target="http://www.ilfattoquotidiano.it/2011/12/15/tralicci-paletti-dellantitrust-allo-strapotere-mediaset/177770/">Elettronica industriale, la più grande società privata di impianti di alta frequenza in Italia</ref>. E di chi era la longa manus dietro l’ennesimo favore alla famiglia Berlusconi? “Di Roberto Viola. Uno che sulle ‘questioni importanti’ conta più dello stesso Calabrò”, sostiene una fonte di Agcom.</p>
    <p>Il mandato del segretario generale dell’Agenzia è stato prorogato fino a dicembre 2013. Quindi è lecito attendersi che, <ref target="http://www.ilfattoquotidiano.it/2012/04/19/frequenze-nomine-agcom-pdl-prepara-blitz-nuova-autorita-sara-sotto-controllo-berlusconi/205660/">in un Agcom dove, grazie a una falla del decreto Salva Italia, il Pdl comanderà ancora più di prima</ref>, i favori a Mediaset non smetteranno, anzi. Peccato però che questi siano in aperto contrasto con gli obiettivi individuati dall’Unione europea che parlano di pluralismo e di un mercato in cui ci sia una vera competizione fra i vari players. E che paradossalmente sono anche nello statuto dell’Autorità di garanzia. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>