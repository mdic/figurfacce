<doc sitename="Il Fatto Quotidiano" title="Berlusconi, per Dell'Utri versamento di 11 milioni a Santo Domingo - Il Fatto Quotidiano" author="RQuotidiano" date="2012-07-20" url="http://www.ilfattoquotidiano.it/2012/07/20/berlusconi-per-dellutri-versamento-di-11-milioni-a-santo-domingo/299361/" hostname="ilfattoquotidiano.it" description="Un trasferimento di 15 milioni di euro alla vigilia della sentenza della Cassazione, che ha annullato con rinvio il processo d’appello in cui Marcello Dell’Utri era stato condannato a sette anni per concorso esterno in associazione mafiosa. Quindici milioni che sono transitati prima dal conto di Silvio Berlusconi a quello di Miranda Anna Ratti, moglie del senatore …" categories="Giustizia" tags="Concorso Esterno in Associazione Mafiosa;Marcello DellUtri;Procura di Palermo;Silvio Berlusconi" fingerprint="e97e13f4e12eea21">
  <main>
    <head rend="h1">Berlusconi, per Dell’Utri versamento di 11 milioni a Santo Domingo</head>
    <p>La cifra sarebbe transitata dal conto corrente del Cavaliere a quello del senatore del Pdl, indagato per concorso esterno in associazione mafiosa. Il denaro è stato accreditato alla vigilia della sentenza della Cassazione che avrebbe potuto condannare il parlamentare</p>
    <graphic src="https://st.ilfattoquotidiano.it/wp-content/uploads/2012/07/dellutri-interna-nuova.jpg"/>
    <p>Un trasferimento di 15 milioni di euro alla vigilia della sentenza della Cassazione, che ha annullato con rinvio il processo d’appello in cui <hi rend="#b">Marcello Dell’Utri</hi> era stato condannato a sette anni per concorso esterno in associazione mafiosa. Quindici milioni che sono transitati prima dal conto di Silvio Berlusconi a quello di <hi rend="#b">Miranda Anna Ratti</hi>, moglie del senatore Pdl, e poco dopo gran parte di quella cifra, undici milioni, sarebbe stata spostata da lì a un altro conto in una banca di <hi rend="#b">Santo Domingo</hi>.</p>
    <p>Il<hi rend="#i"> Corriere della Sera</hi> e <hi rend="#i">Repubblica</hi> riportano questo passaggio dell’indagine per estorsione della Procura di Palermo a carico del senatore del Pdl che è ancora indagato per concorso. <ref target="http://www.ilfattoquotidiano.it/tag/trattativa-stato-mafia/">Si tratta di un filone dell’indagine sulla trattativa Stato-mafia</ref>. L’accusa per il senatore Pdl è <ref target="http://www.ilfattoquotidiano.it/2012/07/18/trattativa-stato-mafia-i-pm-di-palermo-vogliono-sentire-berlusconi/296938/">di estorsione ai danni dell’ex premier Silvio Berlusconi</ref></p>
    <p>
      <hi rend="#b">e riguarda, in particolare, una “estorsione politica” che risale al 1994. Il filone per il quale è stato chiamato il Cavaliere resta il più riservato di tutta l’indagine sulla trattativa e, secondo quanto risulta al</hi>
    </p>
    <p><hi rend="#i">Fatto quotidiano</hi>, il procuratore generale che rappresenta l’accusa nel processo bis al fondatore di Forza Italia chiederà che venga sentito come testimone Berlusconi. In particolare i pm vorranno chiedergli conto di quei venti milioni di euro pagati a Dell’Utri per l’acquisto di una villa che, conti alla mano, ne valeva la metà. Denaro, questa è l’ipotesi dell’accusa, che potrebbero essere il conto di un’estorsione. E si tratta solo della metà dei 40 milioni di euro che B. avrebbe versato in dieci anni al senatore.</p>
    <p>I pm della Procura di Palermo stanno preparando le richieste di rogatoria per fare chiarezza sul denaro transitato sui conti del senatore e della moglie di quel denaro. Alla base delle indagini i rapporti tra il senatore e alcuni esponenti della criminalità organizzata tra anni Settanta e Ottanta – ipotesi peraltro confermata anche dalla Cassazione – che avrebbero portato il Cavaliere al versamento di milioni di euro per tenerlo fuori dai rapporti del senatore con Cosa Nostra. Alla vigilia della sentenza lo scorso 8 marzo, che avrebbe potuto condannare Dell’Utri, il parlamentare si trovava all’estero. Irraggiungibile al cellulare, la segreteria rispondeva in lingua spagnola. Quindi avrebbe già potuto trovarsi a Santo Domingo e, nel caso di condanna, si sarebbe assicurato una latitanza agiata.</p>
    <p><hi rend="#b">AGGIORNAMENTO</hi><lb/> Con decreto del 23 marzo 2015 il Gip di Milano, dott.ssa Laura Anna Marchiondelli, accogliendo al richiesta della Procura, ha archiviato il procedimento penale iscritto, tra gli altri, anche a carico della Sig.ra Miranda Ratti”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>