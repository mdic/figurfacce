<doc sitename="Il Fatto Quotidiano" title="Invasione Pdl tribunale di Milano, Carfì (Csm): &quot;Sono deluso da Napolitano&quot; - Il Fatto Quotidiano" author="Antonella Mascali" date="2013-03-14" url="http://www.ilfattoquotidiano.it/2013/03/14/berlusconi-colle-carfi-sono-deluso-da-napolitano-non-se-mai-visto-nulla-del-genere/530550/" hostname="ilfattoquotidiano.it" description="Paolo Carfì è membro togato del Consiglio superiore della magistratura. Da giudice ha presieduto a Milano il collegio del processo Imi Sir-Lodo Mondadori. È amareggiato, alcuni passaggi del comunicato del presidente Giorgio Napolitano non gli sono andati giù.“A livello personale sono deluso: non condivido il richiamo al rispetto reciproco perché è la magistratura che non …" categories="Politica" tags="Csm;Giorgio Napolitano;Legittimo Impedimento;Magistrati;Magistratura;PDL;Silvio Berlusconi" fingerprint="a5a58475788b03b6">
  <main>
    <head rend="h1">Invasione Pdl tribunale di Milano, Carfì (Csm): “Sono deluso da Napolitano”</head>
    <graphic src="https://st.ilfattoquotidiano.it/wp-content/uploads/2013/02/napolitano_interna_nuova1.jpg" alt="Giorgio Napolitano"/>
    <p><hi rend="#b">Paolo Carfì</hi> è membro togato del<hi rend="#b"> Consiglio superiore della magistratura</hi>. Da giudice ha presieduto a<hi rend="#b"> Milano</hi> il collegio del processo <hi rend="#b">Imi Sir-Lodo Mondadori</hi>. È amareggiato, alcuni passaggi del <ref target="http://www.ilfattoquotidiano.it/2013/03/12/giustizia-napolitano-comprensibile-preoccupazione-pdl-ma-rispetto-magistratura/528139/">comunicato del presidente Giorgio Napolitano</ref> non gli sono andati giù.</p>
    <p>“A livello personale sono deluso: non condivido il richiamo al</p>
    <p><hi rend="#b">rispetto</hi>reciproco perché è la magistratura che non viene rispettata. Né, personalmente, trovo condivisibile l’aver messo sullo stesso piano le condotte di</p>
    <p><ref target="http://www.ilfattoquotidiano.it/2013/03/11/processo-ruby-cicchitto-nodo-giustizia-da-risolvere-o-pdl-si-chiama-fuori/526372/">coloro che hanno invaso il Palazzo di Giustizia di Milano</ref>e la conduzione corretta dei processi da parte dei magistrati. Non c’è stata alcuna contrapposizione ma una manifestazione che lo stesso presidente Napolitano ritiene senza precedenti”.</p>
    <p><hi rend="#b">Lei come la descrive?</hi>È veramente un fatto senza precedenti: una forza politica al completo invade il Palazzo di Giustizia di Milano con un processo in corso. Assistiamo, dopo le elezioni, a una escalation senza fine a danno della dignità della funzione giurisdizionale. I magistrati hanno il diritto e il dovere di poter svolgere il loro compito in piena</p>
    <p><hi rend="#b">autonomia</hi>. Atti come quelli commessi a Milano sono finalizzati proprio a ledere quella autonomia e</p>
    <p><hi rend="#b">indipendenza</hi>posta a garanzia di tutti i cittadini.</p>
    <p><hi rend="#b">Il capo dello Stato ha chiesto che non ci siano “interferenze tra le vicende processuali e le vicende politiche”. Cosa ne pensa?</hi><lb/>Il calendario dei processi spetta ai magistrati e c’è pure stata la sospensione elettorale . Dal 1994, tra leggi ad personam e prescrizione, si fa una gran fatica a celebrare i processi al presidente<hi rend="#b"> Berlusconi</hi>.</p>
    <p><hi rend="#b">Il comunicato firmato dai consiglieri togati del Csm e dai laici di centrosinistra è una presa di distanza dal documento del Quirinale?</hi><lb/>Ma no. Su spinta di noi consiglieri di Area, con l’adesione di tutti gli altri, a eccezione dei laici del Pdl, abbiamo voluto esplicitare che l’applicazione della legge spetta ai magistrati e quelli di Milano e di Napoli l’hanno applicata con rigore. Ho sentito dire, anche da esponenti politici di rilievo, che aver disposto <ref target="http://www.ilfattoquotidiano.it/2013/03/09/processo-mediaset-chiesta-visita-fiscale-per-berlusconi-che-resta-al-san-raffaele/525045/">la visita fiscale</ref> è una violazione di legge. In realtà, è un atto ordinario applicato dai giudici ogniqualvolta si debba verificare se un </p>
    <p><hi rend="#b">legittimo impedimento</hi>sia, o meno, assoluto.</p>
    <p>Da <hi rend="#i">Il Fatto Quotidiano</hi> del 14 marzo 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>