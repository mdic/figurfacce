<doc sitename="Il Fatto Quotidiano" title="I prestiti di B: tra il 2005 e il 2007, undici milioni di euro al figlio di Cesare Previti - Il Fatto Quotidiano" author="RQuotidiano" date="2012-09-06" url="http://www.ilfattoquotidiano.it/2012/09/06/prestiti-di-b-tra-2005-e-2007-undici-milioni-di-euro-al-figlio-di-cesare-previti/344251/" hostname="ilfattoquotidiano.it" description="Due bonifici. Entrambi dal conto corrente di Silvio Berlusconi su quello di Stefano Previti, figlio di Cesare. Uno di dieci milioni di euro, l’altro di un milione; il primo datato 27 luglio 2005, l’altro il 19 dicembre 2007. E tutti e due non registrati nell’archivio informatico dell’istituto di credito che li riceve, la Banca Arner …" categories="Giustizia" tags="Cesare Previti;Corriere Della Sera;Marcello Dell’Utri;Silvio Berlusconi" fingerprint="e9bd5a4990aefd64">
  <main>
    <head rend="h1">I prestiti di B: tra il 2005 e il 2007, undici milioni di euro al figlio di Cesare Previti</head>
    <graphic src="https://st.ilfattoquotidiano.it/wp-content/uploads/2012/09/previti-berlusconi-interna.jpg"/>
    <p>Due bonifici. Entrambi dal conto corrente di <hi rend="#b">Silvio Berlusconi</hi> su quello di <hi rend="#b">Stefano Previti</hi>, figlio di Cesare. Uno di dieci milioni di euro, l’altro di un milione; il primo datato 27 luglio 2005, l’altro il 19 dicembre 2007. E tutti e due non registrati nell’archivio informatico dell’istituto di credito che li riceve, la Banca Arner di Milano. Documenti con nessuna rilevanza giudiziaria, ma comunque inseriti nella relazione del consulente tecnico della <hi rend="#b">Procura </hi>milanese nell’ambito dell’indagine su quanto accadeva alla <hi rend="#b">Arner</hi>, i cui dirigenti a luglio scorso sono stati rinviati a giudizio per aver ostacolato l’autorità di vigilanza e per aver violato il Testo unico bancario. I due prestiti, stando a quanto riferisce il <hi rend="#b">Corriere della Sera</hi>, sono stati definiti ‘sospetti’ dall’Uif e depositati agli atti dell’inchiesta Arner.</p>
    <p>Non solo. Nelle carte dei pm è stata anche tracciata la ‘storia successiva’ dei due bonifici, con la metà dei dieci milioni versati da Berlusconi a Previti junior girati qualche mese dopo da quest’ultimo a <hi rend="#b">Silvana Pompili</hi>, moglie di Cesare Previti. Tutti movimenti che cadono a cavallo tra la condanna subita da Previti senior nel processo<hi rend="#b"> Imi-Sir</hi> per la corruzione del giudice <hi rend="#b">Metta</hi> e quella nell’Appello del procedimento <hi rend="#b">Sme</hi> per la corruzione del giudice <hi rend="#b">Squillante</hi> (sentenza poi annullata in Cassazione per incompetenza territoriale e poi prescritta a Perugia). Sotto la lente degli investigatori, inoltre, anche il conto personale della signora Previti, che tra il 2008 e il 2009 ha fatto registrare entrate per 7000mila euro da Stefano Previti in 22 bonifici con causale ‘regalia’ e uscite per 688mila euro in 200 assegni bancari di taglio inferiore ai 10mila e 5mila euro, quindi “inferiori al limite di registrazione”. Tutti assegni incassati in contanti da <hi rend="#b">Rita Passaro</hi> e <hi rend="#b">Marco Iannilli</hi>, rispettivamente segretaria di Cesare Previti e impiegato del suo studio legale.</p>
    <p>A prescindere dalle ripercussioni giudiziarie (che al momento non ci sono e a quanto pare non ce ne saranno), resta da sottolineare il fatto che a beneficiare della magnanimità di Silvio Berlusconi non siano stati solo<hi rend="#b"> Marcello Dell’Utri</hi> e le ragazze di <hi rend="#b">via Olgettina</hi>, ma anche Cesare Previti e la sua famiglia. Perché agli amici non si dice mai di no.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>