<doc sitename="Il Fatto Quotidiano" title="Terremoto Abruzzo, Berlusconi a Letta: &quot;Rifinanziare la ricostruzione subito&quot; - Il Fatto Quotidiano" author="RQuotidiano" date="2013-06-07" url="http://www.ilfattoquotidiano.it/2013/06/07/terremoto-abruzzo-berlusconi-a-letta-rifinanziare-ricostruzione-subito/619547/" hostname="ilfattoquotidiano.it" description="“La ricostruzione dell’Abruzzo è un’emergenza nazionale“. A quattro anni dal terremoto che mise in ginocchio il capoluogo e le province vicine, Silvio Berlusconi, che allora era presidente del Consiglio, interviene con delle proposte per risollevare l’Abruzzo da suggerire a Enrico Letta. E il Cavaliere è chiaro: “Il rifinanziamento deve avvenire seriamente, non con pochi milioni …" categories="Politica" tags="Enrico Letta;Governo Letta;Silvio Berlusconi;Terremoto LAquila" fingerprint="8fedbfa575076305">
  <main>
    <head rend="h1">Terremoto Abruzzo, Berlusconi a Letta: “Rifinanziare la ricostruzione subito”</head>
    <graphic src="https://st.ilfattoquotidiano.it/wp-content/uploads/2013/05/berlusconi-interna-nuova.jpg" alt="Silvio Berlusconi"/>
    <p>“La <hi rend="#b">ricostruzione dell’Abruzzo</hi> è un’<hi rend="#b">emergenza nazionale</hi>“. A quattro anni dal terremoto che mise in ginocchio il capoluogo e le province vicine, <hi rend="#b">Silvio Berlusconi</hi>, che allora era presidente del Consiglio, interviene con delle proposte per risollevare l’Abruzzo da suggerire a <hi rend="#b">Enrico Letta</hi>.</p>
    <p>E il Cavaliere è chiaro: “Il <hi rend="#b">rifinanziamento</hi> deve avvenire seriamente, non con pochi milioni di euro l’anno, ma con almeno<hi rend="#b"> 1 miliardo di euro</hi> l’anno” come “abbiamo ripetuto al Premier all’atto stesso della costituzione del Governo. Per il <hi rend="#b">Pdl</hi> è priorità del Governo. Il presidente Letta ne è pineamente consapevole”. </p>
    <p>“Ho esaminato nel dettaglio con il Presidente della Regione,<hi rend="#b"> Gianni Chiodi</hi>, i problemi della ricostruzione in Abruzzo – afferma silvio Berlusconi in una nota – Come tutti sanno nel periodo dell’emergenza mi ero personalmente impegnato affinchè all’Aquila si facessero <hi rend="#b">miracoli</hi>. Sono stati fatti. E le uniche risorse spese sino ad oggi sono ancora quelle stanziate proprio dal <hi rend="#b">mio Governo</hi>. Dopo il successivo e ancora attuale periodo di blocco è ora il momento di ripartire”.</p>
    <p>Al proclama di Berlusconi ha poi risposto la senatrice aquilana del Pd <hi rend="#b">Stefania Pezzopane</hi>: “A Berlusconi rispondo: invece di parlare e basta, venga in Senato, dove è stato eletto, e dove si sta esaminando il <hi rend="#b">decreto emergenze</hi> che riguarda anche la ricostruzione dell’Aquila e del cratere. Se alle sue parole di allora fossero seguiti i fatti, non saremmo nelle condizioni attuali”.</p>
    <p>E poi aggiunge: “Certo che si tratta di una<hi rend="#b"> priorità nazionale</hi> – dice la parlamentare – è dal 6 aprile del 2009 che lo diciamo. Ma non bastano i comunicati stampa, bisogna sporcarsi le mani e fare quello che si dice. Se, come noi chiedevamo fosse stata introdotta una<hi rend="#b"> tassa di scopo</hi> subito dopo il terremoto, quando il Paese era sensibile e disponibile, ora la situazione sarebbe diversa. Ma allora si disse che la ricostruzione si sarebbe fatta senza mettere le mani nelle tasche degli italiani. Ecco il risultato: la ricostruzione è<hi rend="#b"> bloccata</hi> per carenza di soldi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>