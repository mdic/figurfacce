<doc sitename="Il Fatto Quotidiano" title="Casta, con Monti il 20% dei deputati diserta l'Aula. Berlusconi ha votato due volte - Il Fatto Quotidiano" author="RQuotidiano" date="2012-07-29" url="http://www.ilfattoquotidiano.it/2012/07/29/casta-con-governo-monti-20-dei-deputati-diserta-laula-e-b-ha-votato-due-volte/309622/" hostname="ilfattoquotidiano.it" description="Un deputato su cinque assente nel 2012. Il Corriere della Sera stila la classifica degli assenteisti nell’era dei tecnici e del governo Monti e dei tanti voti di tante fiducia. Maglie nere delle presenze in Aula Niccolò Ghedini e Silvio Berlusconi del Pdl. Lo storico legale dell’ex primo ministro si è fatto vedere a una …" categories="Politica" tags="Camera dei deputati;Denis Verdini;Giulio Tremonti;Mario Monti;Niccolò Ghedini;Silvio Berlusconi;Umberto Bossi" fingerprint="ef8239fbfb024078">
  <main>
    <head rend="h1">Casta, con Monti il 20% dei deputati diserta l’Aula. Berlusconi ha votato due volte</head>
    <p>Maglie nere delle presenze Niccolò Ghedini e l'ex premier. Lo storico legale dell'ex primo ministro si è fatto vedere a una sola votazione. Il Cavaliere ha votato solo due volte, a gennaio e nel mese di febbraio. Secondo i dati sull'assenteismo elaborati dall'agenzia Dire è come se un quinto dei 630 deputati pari 126 parlamentari non avesse mai votato</p>
    <graphic src="https://st.ilfattoquotidiano.it/wp-content/uploads/2012/07/cameradeputati_interna-nuova.jpg"/>
    <p>Un<hi rend="#b"> deputato</hi> su cinque assente nel 2012. Il Corriere della Sera stila la classifica degli <hi rend="#b">assenteisti</hi> nell’era dei tecnici e del governo Monti e dei tanti voti di tante fiducia. Maglie nere delle presenze in Aula <hi rend="#b">Niccolò Ghedini</hi> e <hi rend="#b">Silvio Berluscon</hi>i del Pdl. Lo storico legale dell’ex primo ministro si è fatto vedere a una sola votazione su un totale di 1.026. Il Cavaliere ha votato solo due volte, a gennaio e nel mese di febbraio. Secondo i dati sull’assenteismo elaborati dall’agenzia Dire in pratica il 20,05% dei deputati non è entrato in Aula, ovvero un quinto dei 630 deputati pari 126 parlamentari.</p>
    <p>Tra i gruppi meno diligenti troviamo i deputati di Popolo e territorio, ex “Responsabili” che hanno raggiunto il 33,7% di assenze. Secondi classificati, ma certamente non medaglia d’argento i deputati del Gruppo misto con il 30% di assenze. I deputati di <hi rend="#b">Fli</hi> agguantano terzo posto con il 25% . A seguire Pdl con il 22,8% di mancate partecipazioni al voto, poi la <hi rend="#b">Lega Nord</hi> con 14,4% delle volte. I deputati dell’Udc raggiungono 13% di assenze, mentre l’Italia dei valori si colloca subito dopo, con il 12% di deputati che non hanno risposto all’appello del voto. Ultimi i deputati del Pd che con il 9,5% di assenze chiudono la classifica</p>
    <p>Tra i deputati più assenti troviamo anche Simone Di Cagno Abbrescia del Pdl, Umberto Bossi e Marco Reguzzoni della Lega, Gianfranco Micciché del Gruppo misto. Denis Verdini (99,24% di assenze), Michela Vittoria Brambilla (98,10%), <hi rend="#b">Giulio Tremonti</hi> (97,34%), Vincenzo Barba e Maria Rosaria Rossi (96,20%), Antonio Angelucci (93,16%), tutti del Pdl. Ci sono poi Luca Barbareschi (Gruppo misto) e<hi rend="#b"> Marilena Parenti</hi>, del Pd, subentrata il 7 giugno ad Antonello Soro. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>