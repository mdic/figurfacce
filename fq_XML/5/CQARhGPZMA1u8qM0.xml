<doc sitename="Il Fatto Quotidiano" title="Ruby, azione disciplinare contro il pm minorile Fiorillo che criticò polizia - Il Fatto Quotidiano" author="RQuotidiano" date="2013-02-28" url="http://www.ilfattoquotidiano.it/2013/02/28/ruby-azione-disciplinare-contro-pm-minorile-fiorillo/515721/" hostname="ilfattoquotidiano.it" description="La Procura generale della Cassazione ha avviato un’azione disciplinare nei confronti del pm presso il Tribunale per i minorenni di Milano, Annamaria Fiorillo, che era il magistrato di turno quando Ruby, nell’ormai famosa notte tra il 27 e il 28 maggio 2010, venne portata in Questura e poi rilasciata e affidata all’allora consigliere regionale Nicole …" categories="Cronaca" tags="Annamaria Fiorillo;Caso Ruby;David Mills;Prescrizione;Processo Mills;Processo Ruby;Ruby;Silvio Berlusconi" fingerprint="bdede73579484835">
  <main>
    <head rend="h1">Ruby, azione disciplinare contro il pm minorile Fiorillo che criticò polizia</head>
    <graphic src="https://st.ilfattoquotidiano.it/wp-content/uploads/2012/06/ruby-interna-nuova.jpg"/>
    <p>La <hi rend="#b">Procura generale della Cassazione</hi> ha avviato un<hi rend="#b">’azione disciplinare</hi> nei confronti del pm presso il Tribunale per i minorenni di Milano, <hi rend="#b">Annamaria Fiorillo</hi>, che era il magistrato di turno quando Ruby, nell’ormai famosa notte tra il 27 e il 28 maggio 2010, <ref target="http://www.ilfattoquotidiano.it/2011/01/20/dopo-la-telefonata-di-b-in-questura-ruby-ando-via-con-una-prostituta/87434/">venne portata in Questura e poi rilasciata e affidata all’allora consigliere regionale Nicole Minetti.</ref></p>
    <p>L’azione disciplinare, come scrive oggi il Corriere della Sera, <ref target="http://www.ilfattoquotidiano.it/2010/11/14/ruby-il-pm-fiorillo-la-ragione-di-stato-dietro-la-spiegazione-di-maroni/76933/">riguarda alcune dichiarazioni rilasciate alla stampa dal pm Fiorillo</ref>, nelle quali il magistrato criticava la ricostruzione fornita dall’allora ministro dell’Interno, <hi rend="#b">Roberto Maron</hi>i, sull’operato della polizia quella notte del maggio 2010. Un agente, testimone in aula, aveva poi dichiarato che la giovane marocchina, spacciata da Silvio Berlusconi per la nipote dell’ex presidente dell’Egitto <hi rend="#b">Hosni Mubarak</hi>, che <ref target="http://www.ilfattoquotidiano.it/2012/02/17/ruby-agente-aula-rilasciata-senza-documenti-pressioni-palazzo-chigi/191936/">era stata rilasciata senza documenti</ref>. Fiorillo, che avrebbe violato il dovere del riserbo, è stata rinviata a giudizio davanti al Csm per il 15 marzo prossimo. <ref target="http://www.ilfattoquotidiano.it/2013/01/28/processo-ruby-madre-non-ce-volevo-testiominare-ma-berlusconi-non-mi-ha-pagato-laereo/481952/">Lunedì prossimo il pm minorile dovrà deporre come teste al processo sul caso Ruby a carico di Berlusconi.</ref></p>
    <p>Un’azione disciplinare è stata avviata dalla Procura generale della Cassazione anche nei confronti del giudice milanese <hi rend="#b">Francesca Vitale</hi>,<ref target="http://www.ilfattoquotidiano.it/2012/02/25/processo-mills-giudici-camera-consiglio-oggi-sentenza-silvio-berlusconi/193773/"> la presidente del collegio della decima sezione penale di Milano che ha prosciolto per prescrizione Silvio Berlusconi nel processo sul caso Mills</ref>. In questo caso, il procedimento disciplinare riguarda alcuni passaggi delle motivazioni delle sentenza Mills – </p>
    <p><ref target="http://www.ilfattoquotidiano.it/2012/05/15/processo-mills-prova-valida-colpe-tribunale-dopo-lodo-alfano/229795/">scritte in solitaria dalla presidente non coinvolgendo i due giudici a latere</ref>– nei quali il giudice criticava l’operato dei colleghi Gandus, Dorigo e Caccialanza che stralciarono la posizione di Berlusconi da quella di</p>
    <p><hi rend="#b">David Mills</hi>, contribuendo così, a suo dire, a far ‘correre’ la prescrizione per l’ex premier.</p>
    <p>Un terzo procedimento disciplinare, infine, è stato aperto a carico del procuratore aggiunto di Milano, Nicola Cerrato, per alcune dichiarazioni rilasciate alla stampa, e non concordate con il capo della Procura Edmondo Bruti Liberati, sul caso della morte dell’agente di polizia locale Nicolò Savarino travolto e ucciso da un Suv nel gennaio 2012 a Milano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>