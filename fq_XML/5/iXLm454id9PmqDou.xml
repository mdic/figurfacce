<doc sitename="Il Fatto Quotidiano" title="Elezioni 2013, Grillo: &quot;Comunque vada, sarà un bagno di sangue. Per tutti&quot; - Il Fatto Quotidiano" author="RQuotidiano" date="2013-02-18" url="http://www.ilfattoquotidiano.it/2013/02/18/elezioni-2013-grillo-comunque-vada-sara-bagno-di-sangue-per-tutti/504450/" hostname="ilfattoquotidiano.it" description="Gli ultimi bagni di folla dello Tsunamitour e il dietrofront all’intervista di SkyTg24 hanno riportato Beppe Grillo al centro del dibattito politico. E mentre i rivali del comico genovese provano a minimizzarne i contenuti, puntando il dito verso i suoi modi “poco ortodossi”, lui prosegue nella sua campagna lanciando un’altra serie di attacchi agli avversari …" categories="Elezioni 2013" tags="Angelino Alfano;Antonio Ingroia;Beppe Grillo;Cesare Damiano;Elezioni Politiche 2013;Matteo Renzi;Pier Luigi Bersani;Silvio Berlusconi" fingerprint="8ba75f4bb926424">
  <main>
    <head rend="h1">Elezioni 2013, Grillo: “Comunque vada, sarà un bagno di sangue. Per tutti”</head>
    <graphic src="https://st.ilfattoquotidiano.it/wp-content/uploads/2013/02/grillo_interna_nuova1.jpg" alt="Beppe Grillo"/>
    <p><ref target="http://www.ilfattoquotidiano.it/2013/02/16/elezioni-grillo-commissione-dinchesta-per-pd/502446/">Gli ultimi bagni di folla dello Tsunamitour</ref> e <ref target="http://www.ilfattoquotidiano.it/2013/02/17/elezioni-grillo-su-twitter-lintervista-su-sky-di-stasera-non-si-fara/503120/">il dietrofront all’intervista di SkyTg24</ref> hanno riportato </p>
    <p><hi rend="#b">Beppe Grillo</hi>al centro del dibattito politico. E mentre i rivali del comico genovese provano a minimizzarne i contenuti, puntando il dito verso i suoi modi “poco ortodossi”, lui prosegue nella sua campagna lanciando un’altra serie di attacchi agli avversari politici. Per Grillo Berlusconi è “il nano zompettante”, mentre Mario Monti diventa “Padre Merrin” del film</p>
    <p><hi rend="#b">l’Esorcista</hi>. Dal palco di Cremona, il leader del Movimento 5 Stelle si dice molto ottimista riguardo all’esito della tornata elettorale. Per lui, “comunque vada, sarà un</p>
    <p><hi rend="#b">bagno di sangue</hi>. Per tutti”.</p>
    <p>Grillo non risparmia nemmeno <hi rend="#b">Ratzinger</hi>: “E’ un uomo che ha capito da due tweet che le chiese sono vuote. E’ un uomo che ha paura della sua chiesa, dei suoi cardinali e, poiché è tedesco, se n’è andato”. Né tanto meno il <hi rend="#b">Pd</hi>: “Loro non riescono a capire un c… della loro banca e vorrebbero controllare uno Stato? Non riescono nemmeno a vendere una macchina usata”. E ha concluso con il solito grido di battaglia: “Fra cinque giorni dobbiamo dare un segnale forte: devono andare tutti a casa!”.</p>
    <p><ref target="http://www.ilfattoquotidiano.it/2013/02/18/berlusconi-di-nuovo-contro-grillo-fenomeno-da-baraccone/503574/">Secondo Silvio Berlusconi, Grillo è “cattivissimo di natura”</ref> ed è per questo che ha rifiutato il confronto televisivo. Per </p>
    <p><hi rend="#b">Matteo Renzi</hi>è addirittura “un coniglio”: il sindaco di Firenze definisce i modi del leader M5S “non democratici”, pur riconoscendo che “su tanti temi ha ragione”. Poi aggiunge: “Non mi stupirei se Grillo fosse il terzo o addirittura il secondo partito alle prossime elezioni, ma il voto a lui mette a posto la coscienza non il Paese”.</p>
    <p><hi rend="#b">Cesare Damiano</hi>lo definisce un “reazionario”, mentre per</p>
    <p><hi rend="#b">Antonio Ingroia</hi>“è abile a fare marketing, ma non ha proposte concrete”.</p>
    <p><hi rend="#b">Angelino Alfano</hi> teme che il boom del Movimento possa sconvolgere gli equilibri politici a sfavore del Pdl: “Gli elettori che sono alternativi alla sinistra e che pensano, votando Grillo, di mandare tutti a casa, sappiano che il vero rischio è di mandare Bersani a palazzo Chigi e la sinistra al governo”. Ma l’attacco più deciso è quello di <hi rend="#b">Pier Luigi Bersani</hi>, secondo il quale “Grillo rischia di portarci fuori dalla democrazia”. L’intervento del segretario del Pd a <hi rend="#i">Pomeriggio 5</hi> non lascia spazio a interpretazioni: “Io le istanze dei cittadini arrabbiati le comprendo ma Grillo non ha mai risposto ad una domanda in vita sua. Poi dice: via dall’euro e mille euro per tre anni a chi è senza lavoro. Così ci porta in Grecia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>