<doc sitename="Il Fatto Quotidiano" title="Elezioni, un elettore va a votare a cavallo e una ragazza è candidata a sua insaputa - Il Fatto Quotidiano" author="RQuotidiano" date="2013-02-25" url="http://www.ilfattoquotidiano.it/2013/02/25/elezioni-a-milano-scrutatore-armato-e-ragazza-candidata-a-sua-insaputa/511515/" hostname="ilfattoquotidiano.it" description="Ancora curiosità dalle urne. Dopo la presidente di un seggio di Anzio “beccata” ad armeggiare in maniera sospetta con alcune schede elettorali e una scatola trovata per strada a Roma, ora spunta un elettore che per la troppa neve si è recato alle urne a cavallo, una ragazza candidata alla Camera a sua insaputa e …" categories="Elezioni 2013" tags="Elezioni Politiche 2013;Silvio Berlusconi" fingerprint="77ab1c4e214e4021">
  <main>
    <head rend="h1">Elezioni, un elettore va a votare a cavallo e una ragazza è candidata a sua insaputa</head>
    <graphic src="https://st.ilfattoquotidiano.it/wp-content/uploads/2013/02/elezioni-interna-nuova.jpg"/>
    <p>Ancora <hi rend="#b">curiosità</hi> dalle<hi rend="#b"> urne</hi>. <ref target="http://www.ilfattoquotidiano.it/2013/02/24/elezioni-storace-ad-anzio-schede-rubate-ercolano-seggi-spostati/510844/">Dopo la presidente di un seggio di Anzio “beccata” ad armeggiare in maniera sospetta con alcune schede elettorali e una scatola trovata per strada a Roma,</ref> ora spunta un elettore che per la troppa neve si è recato alle urne a cavallo, una ragazza candidata alla Camera a sua insaputa e uno scrutatore armato a </p>
    <p><hi rend="#b">Milano</hi>.</p>
    <p><hi rend="#b">Luicciana</hi>, frazione del comune di Cantagallo, sulle montagne dell’Appennino toscano, in provincia di <hi rend="#b">Prato</hi>. La strada era impraticabile a causa della neve e di alberi caduti, eppure un uomo, che abita nella frazione di Luogomano, non si è lasciato scoraggiare e, pur di andare a votare, si è recato al seggio in sella al suo cavallo: ha legato l’animale a un palo, ha fatto il suo dovere civico e poi, sempre cavalcando, se ne è tornato a casa.</p>
    <p><hi rend="#b">Daria Miriam Piazza Re</hi>, nata il 13 ottobre 1983. Il suo nome e la sua data di nascita compaiono nella lista di<hi rend="#b"> Futuro e Libertà</hi> nella Circoscrizione<hi rend="#b"> Lombardia</hi> 1 alla Camera. Solo che lei non si è mai candidata, gliel’ha detto una sua amica, che lo ha sentito alla radio. Un passato in Forza Italia e poi nella Lega fino al ritiro dalla politica, un anno fa. Alla fine ha denunciato il fatto dopo aver scoperto che il suo nome nella lista del partito era scritto a mano e a fianco non appariva la sua firma per l’accettazione.</p>
    <p>A <hi rend="#b">Quarto Oggiaro</hi>, a<hi rend="#b"> Milano</hi>, uno scrutatore è invece stato sorpreso <hi rend="#b">armato</hi> di pistola all’interno di un seggio. L’uomo, una guardia giurata, era <hi rend="#b">scrutatore</hi> nello stesso seggio della moglie. Ed è proprio con lei che si è appartato in un momento di pausa, per parlare, ma la discussione è degenerata. La guardia giurata ha iniziato a urlare e ha minacciato di suicidarsi, così la donna ha avvertito la polizia che ha denunciato e portato via l’uomo.</p>
    <p>E sulla prima pagina del <hi rend="#i">Financial Times</hi> e del <hi rend="#i">Wall Street Journal</hi> di oggi campeggia la foto di <hi rend="#b">Silvio Berlusconi</hi> mentre vota al seggio. Il Ft, in un articolo in seconda pagina, mette in evidenza i timori per l’esito del voto in Italia e per il rischio di<hi rend="#b"> instabilità politica</hi> citando le parole del presidente dell’Associazione italiana banche estere,<hi rend="#b"> Guido Rosa</hi>, secondo cui “un governo stabile sarebbe una sorta di miracolo”. Il Wsj, invece, dedica due pagine alla carriera politica e imprenditoriale di Berlusconi e nel sottolineare che “il suo impero nei media mostra segni di indebolimento” rileva come “poche carriere politiche siano state così legate ai media di una nazione”. Anche l’<hi rend="#i">Herald Tribune</hi> dedica spazio alle elezioni italiane ed evidenzia come il voto sia sotto la lente dei partner europei e degli investitori preoccupati dalla prospettiva di “un periodo di instabilità politica e nervosismo sui mercati se non emergerà con chiarezza un vincitore”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>