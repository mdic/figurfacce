<doc sitename="Il Fatto Quotidiano" title="Processo Ruby, Berlusconi ancora in ospedale: rinvio al 18, sentenza il 25 - Il Fatto Quotidiano" author="RQuotidiano" date="2013-03-13" url="http://www.ilfattoquotidiano.it/2013/03/13/processo-ruby-berlusconi-ancora-in-ospedale-rinvio-al-18-sentenza-25/528817/" hostname="ilfattoquotidiano.it" description="Potrebbe arrivare il prossimo 25 marzo la sentenza nei confronti di Silvio Berlusconi imputato a Milano nel processo Ruby per concussione e prostituzione minorile. I giudici della IV sezione penale hanno aggiunto al calendario, che si fermava al 18 marzo, altre tre udienze e cioè il 20,il 21 e il 25. Lunedì, a meno che il …" categories="Giustizia" tags="Niccolò Ghedini;Processo Ruby;San Raffaele;Silvio Berlusconi" fingerprint="b3fd11a9204b009b">
  <main>
    <head rend="h1">Processo Ruby, Berlusconi ancora in ospedale: rinvio al 18, sentenza il 25</head>
    <graphic src="https://st.ilfattoquotidiano.it/wp-content/uploads/2013/03/processoruby_interna-nuova.jpg" alt="Processo Ruby"/>
    <p>Potrebbe arrivare il prossimo 25 marzo la <hi rend="#b">sentenza</hi> nei confronti di<hi rend="#b"> Silvio Berlusconi</hi> imputato a Milano nel<hi rend="#b"> processo</hi><hi rend="#b">Ruby</hi> per concussione e prostituzione minorile. I giudici della IV sezione penale hanno aggiunto al calendario, che si fermava al 18 marzo, altre tre udienze e cioè il 20,il 21 e il 25. Lunedì, a meno che il Cavaliere non sia ancora ricoverato, dovrebbe concludersi <ref target="http://www.ilfattoquotidiano.it/2013/03/04/processo-ruby-pm-cena-bunga-bunga-e-poi-sesso-con-berlusconi/519586/">la requisitoria con la richiesta di condanna del procuratore aggiunto Ilda Boccassini</ref> e iniziata lunedì scorso dal pm Antonio Sangermano. </p>
    <p>Il <hi rend="#b">processo Ruby</hi> a carico del Cavaliere è slittato ancora perché i giudici di Milano, dopo aver ricevuto il certificato medico dell’ospedale San Raffaele, hanno deciso il rinvio. Restano i problemi degli sbalzi di pressione e quindi il Cavaliere deve rimanere in ospedale. Il processo riprenderà dunque il 18 marzo e sono state fissate altre udienze il 20, il 21 e il 25 marzo. La decisione del tribunale è arrivata dopo la richiesta di rinvio degli avvocati. Questa volta nessuna “visita fiscale” come avvenuto nei giorni scorsi, ma i magistrati hanno chiesto comunque un <hi rend="#b">nuovo certificato medico</hi> per accertare le condizioni dell’ex presidente del Consiglio. </p>
    <p><hi rend="#b">Niccolò Ghedini</hi> aveva spiegato che il suo assistito non è stato ancora dimesso e ha chiesto che “sia riconosciuto<ref target="http://www.ilfattoquotidiano.it/2013/03/11/processo-ruby-no-legittimo-impedimento-visita-fiscale-per-berlusconi/526333/"> l’impedimento stabilito lunedì da questo tribunale.</ref> Siamo qui solo per decidere il calendario”. Per la difesa di Berlusconi era sufficiente la certificazione presentata lunedì, certificazione che parlava di 6-7 giorni di prognosi. “Noi – aveva detto in aula – abbiamo dato per scontato che questo collegio riconoscesse questi sette giorni, quindi dal 18 in poi si potesse disporre il nuovo <hi rend="#b">calendario</hi>”.</p>
    <p>Dopo la richiesta di chiarimento della presidente del collegio, <hi rend="#b">Giulia Turri</hi>, Ghedini e Longo avevano dichiarato che Berlusconi è stato sottoposto ad una <hi rend="#b">Tac coronarica</hi> ed è “ancora ricoverato per cercare di sistemare le problematiche che hanno accertato anche i giudici del tribunale”. A questo punto, Turri ha chiesto: “Possiamo procedere in sua assenza?”. E Ghedini ha ribattuto: “No, c’è ancora l’impedimento dei giorni scorsi. Nell’altro certificato (il riferimento alla <hi rend="#b">visita fiscale</hi> disposta nell’ultima udienza del processo che aveva accertato “scompensi pressori”, <hi rend="#i">ndr</hi>) si era parlato di ulteriori esami da fare”. Il giudice Turri ha quindi parlato di “un equivoco” e ha chiesto un<hi rend="#b"> nuovo certificato.</hi></p>
    <p>All’udienza di lunedì 11 marzo il collegio aveva accolto il legittimo impedimento dopo aver disposto la visita fiscale. I medici avevano riscontrato al leder del Pdl uno scompenso pressorio. Sempre lunedì i <ref target="http://www.ilfattoquotidiano.it/2013/03/11/processo-ruby-cicchitto-nodo-giustizia-da-risolvere-o-pdl-si-chiama-fuori/526372/">parlamentari del Pdl avevano invaso il palazzo di Giustizia di Milano</ref> per protestare contro le decisioni dei magistrati. Venerdì Berlusconi, invece, era stato ricoverato per una forte infiammazione agli occhi e per questo i suoi legali, a più riprese, hanno presentato istanze di legittimo impedimento. </p>
    <p>Con la fissazione ravvicinata delle prossime udienza del processo Ruby (18, 20, 21 e 25 marzo) i giudici del processo Ruby “fanno esattamente il contrario di quello che il<hi rend="#b">Capo dello Stato</hi> ha auspicato e cioè di <ref target="http://www.ilfattoquotidiano.it/2013/03/13/pdl-cosi-ricatto-dellaventino-ha-resuscitato-centrodestra/528372/">dare tempo a Berlusconi di poter esercitare i suoi diritti politici</ref> – afferma Ghedini,- Vengono fissate addirittura quattro udienze consecutive oggi addirittura ci hanno chiesto se acconsentivamo di procedere in assenza di Berlusconi. Pensavo – continua Ghedini – fosse una battuta da humor inglese e invece era la realtà. Non<hi rend="#b"> c’è urgenza</hi> di fissare queste udienze di fila in un <hi rend="#b">processo che si prescrive nel 2020</hi>, quando ci sono altri processi coi detenuti e con altre problematiche. E’ oggettivamente una cosa fuori dal sistema”. Sulle condizioni di salute del Cavaliere, Ghedini dice: “Sta come stava l’altro giorno, quando i periti hanno detto che ci vogliono 6-7 giorni di riposo e oggi non era necessario un certificato, anche perché il Tribunale aveva detto che avremmo dovuto vederci per fare soltanto il <hi rend="#b">calendario</hi> e pensavamo fosse un calendario normale. Berlusconi – prosegue – sta decorosamente ma è ancora in ospedale. Può darsi che domani esca dall’ospedale, magari con un accompagnamento medico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>