<doc sitename="Il Fatto Quotidiano" title="Berlusconi, Biancofiore: &quot;Pronta a fare ricorso alla Corte dei diritti Ue&quot; - Il Fatto Quotidiano" author="RQuotidiano" date="2013-06-20" url="http://www.ilfattoquotidiano.it/2013/06/20/berlusconi-biancofiore-pronta-a-fare-ricorso-alla-corte-dei-diritti-ue/632054/" hostname="ilfattoquotidiano.it" description="Un ricorso alla Corte dei diritti e di giustizia europea per difendere Silvio Berlusconi dai processi. Lo vuole presentare il sottosegretario Michaela Biancofiore (Pdl) spiegando che la decisione della Corte Costituzionale sul processo Mediaset non è stato affatto un passaggio banale. “Ieri – dice la parlamentare trentina, pasionaria berluconiana, a Citofonare Adinolfi, su Radio Ies …" categories="Politica" tags="Corte Europea dei Diritti dell’Uomo;Michaela Biancofiore;PDL;Silvio Berlusconi" fingerprint="7fc5017cfdee4039">
  <main>
    <head rend="h1">Berlusconi, Biancofiore: “Pronta a fare ricorso alla Corte dei diritti Ue”</head>
    <graphic src="https://st.ilfattoquotidiano.it/wp-content/uploads/2013/03/biancofiore-interna-nuova.jpg" alt="Michaela Biancofiore"/>
    <p>Un ricorso alla <hi rend="#b">Corte dei diritti e di giustizia europea</hi> per difendere <hi rend="#b">Silvio Berlusconi</hi> dai processi. Lo vuole presentare il sottosegretario <hi rend="#b">Michaela Biancofiore</hi> (Pdl) spiegando che <ref target="http://www.ilfattoquotidiano.it/2013/06/19/legittimo-impedimento-consulta-respinge-ricorso-di-berlusconi-per-processo-mediaset/631229/">la decisione della Corte Costituzionale sul processo Mediaset</ref> non è stato affatto un passaggio banale. “Ieri – dice la parlamentare trentina, pasionaria berluconiana, a <hi rend="#i">Citofonare Adinolfi</hi>, su Radio Ies – è venuto meno il principio cardine della democrazia ovvero la leale collaborazione tra poteri. Farò ricorso personale, se il Presidente mi darà il via libera, alla Corte dei diritti e di giustizia europea affinché possa avere un giusto processo”. La Biancofiore è la stessa parlamentare che nel 2009 propose la candidatura del Cavaliere al premio<hi rend="#b"> Nobel per la Pace</hi>.</p>
    <p>Secondo la Biancofiore “non è pensabile che i magistrati vengano nominati dalla politica, soprattutto quelli delle alte cariche, o che ci sia una magistratura rappresentata da correnti politiche”. Per questo il governo non è affatto al sicuro, al contrario di quello che dice il presidente del Consiglio: “Letta non può dormire sonni tranquilli, e non per il centrodestra: è evidente che nell’alveo del centrosinistra, che già due mesi fa era convinto di aver vinto le elezioni, c’è un <hi rend="#b">fuoco amico</hi>. C’è indubbiamente un reticolo di magistrati che di fatto hanno fondato un partito politico ideale che è andato oltre ogni morale pubblica e non a caso ci sono molto magistrati scesi in politica e che fanno della loro toga la loro forza”.</p>
    <p>Biancofiore riporta tutto a una situazione generale, anche (ma non solo) a prescindere dal caso Berlusconi: “C’è una <hi rend="#b">questione giustizia</hi> sotto gli occhi di tutti di cui ci dobbiamo occupare, non a caso c’è un referendum sulla giustizia giusta che forse avremmo dovuto fare qualche anno fa. Il presidente Berlusconi ha detto una grande verità: gli investitori stranieri non vengono in Italia perchè non c’ è la certezza del giudizio e di un pronunciamento corretto di una parte della magistratura”. Il sottosegretario conclude che “da parte del Governo, o meglio dal presidente Letta, ci vorrebbe un segnale forte: se fossi in lui porrei all’ordine del giorno la riforma della giustizia, metterei il Parlamento davanti alla responsabilità di evitare che ci sia la <hi rend="#b">subalternità</hi> della politica ad un organo dello Stato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>