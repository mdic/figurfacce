<doc sitename="Il Fatto Quotidiano" title="Televoto, i gol di Monti e Feltri sulle &quot;decine di mignotte&quot; nelle liste Pdl - Il Fatto Quotidiano" author="Domenico Naso" date="2013-01-31" url="http://www.ilfattoquotidiano.it/2013/01/31/televoto-gol-di-monti-e-feltri-sulle-decine-di-mignotte-nelle-liste-pdl/484989/" hostname="ilfattoquotidiano.it" description="Coppie miste A Omnibus notte il democristiano Tabacci difende il “comunista” Vendola, il destrorso sociale Menia difende il tecnocrate Monti. Ma le alleanza politiche in Italia si decidono lanciando i bastoncini dello Shanghai? Una gag da 20 milioni di euro Berlusconi al Tg3: “Balotelli ha segnato due gol e ha fatto piangere i tedeschi, mentre …" categories="Media" tags="La Zanzara;Mario Balotelli;Mario Monti;Silvio Berlusconi;Vittorio Feltri" fingerprint="6c984e039dade421">
  <main>
    <head rend="h1">Televoto, i gol di Monti e Feltri sulle “decine di mignotte” nelle liste Pdl</head>
    <graphic src="https://st.ilfattoquotidiano.it/wp-content/uploads/2013/01/televoto_interna.jpg"/>
    <p><hi rend="#b">Coppie miste</hi><lb/>A <hi rend="#i">Omnibus</hi> notte il democristiano Tabacci difende il “comunista” Vendola, il destrorso sociale Menia difende il tecnocrate Monti. Ma le alleanza politiche in Italia si decidono lanciando i bastoncini dello Shanghai?</p>
    <p><hi rend="#b">Una gag da 20 milioni di euro</hi><lb/>Berlusconi al <hi rend="#i">Tg3</hi>: “Balotelli ha segnato due gol e ha fatto piangere i tedeschi, mentre l’altro Mario, Monti, ha segnato due gol con l’Imu e il redditometro e ha fatto piangere tutti gli italiani”. Conoscendo il Cav, viene il dubbio che abbia comprato il fuoriclasse bresciano solo per poter fare questa battuta. Che poi, tocca ammetterlo, è una delle più riuscite degli ultimi tempi.</p>
    <p><hi rend="#b">It’s too late to apologize</hi><lb/>Ai microfoni de <hi rend="#i">La Zanzara</hi>, <ref target="http://tv.ilfattoquotidiano.it/2013/01/30/feltri-liste-pdl-ho-conati-di-vomito-ci-sono-almeno-10-mignotte/218989/">Vittorio Feltri spara a zero sulle liste Pdl</ref>: “Mi fanno venire i conati di vomito, Berlusconi ha ricandidato i soliti. Mi sono saltati agli occhi i nomi di una decina di mignotte”. Di solito si dice “meglio tardi che mai”, ma stavolta siamo davvero fuori tempo massimo per una conversione, Vittorio.</p>
    <p><hi rend="#b">Sondaggi sciuè sciuè</hi><lb/>A <hi rend="#i">Porta a Porta</hi>, una sempre più levigata Ghisleri snocciola cifre fantasiose su una rimonta inarrestabile di Berlusconi. Urge controllo incrociato: il dubbio è che il totale delle percentuali sia 150%.</p>
    <p><hi rend="#b">47</hi><lb/>Continua la soap opera <ref target="http://www.ilfattoquotidiano.it/2013/01/30/ingroia-a-boccassini-e-astiosa-mi-basta-sapere-cosa-pensava-di-lei-borsellino/484111/"> Boccassini–Ingroia. Ieri è stato il turno delle dichiarazioni dei morti</ref>. Per fortuna, dopo questa gazzarra che non è stato un grande spettacolo, tra tre settimane parleranno gli elettori.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>