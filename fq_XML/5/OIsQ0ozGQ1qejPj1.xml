<doc sitename="Il Fatto Quotidiano" title="Pdl, una catena di Sant'Antonio per vincere: la &quot;Lettera della rimonta&quot; - Il Fatto Quotidiano" author="Eleonora Bianchini" date="2013-01-30" url="http://www.ilfattoquotidiano.it/2013/01/30/pdl-per-vincere-serve-catena-di-santantonio-lettera-della-rimonta/483984/" hostname="ilfattoquotidiano.it" description="Gli uomini del Pdl sono avvisati. Per arrivare a Palazzo Chigi bisogna convincere almeno 10 elettori a testa. Come? Con lo schema multi-level, strategia per la distribuzione di prodotti e tecnica ‘accalappia voti’ di successo nelle campagne elettorali americane. In sostanza, una catena di Sant’Antonio. Il meccanismo viene spiegato nella “Lettera della rimonta” (prima e seconda …" categories="Elezioni 2013" tags="Maurizio Lupi;PDL;Silvio Berlusconi" fingerprint="a9e337f86d2bc285">
  <main>
    <head rend="h1">Pdl, una catena di Sant’Antonio per vincere: la “Lettera della rimonta”</head>
    <graphic src="https://st.ilfattoquotidiano.it/wp-content/uploads/2013/01/lettera-della-rimonta-interna.jpg" alt="Lettera della rimonta PDL"/>
    <p>Gli uomini del <hi rend="#b">Pdl</hi> sono avvisati. Per arrivare a <hi rend="#b">Palazzo Chigi</hi> bisogna convincere almeno 10 elettori a testa. Come? Con lo schema <hi rend="#i">multi-level</hi>, strategia per la distribuzione di prodotti e tecnica ‘accalappia voti’ di successo nelle campagne elettorali americane. In sostanza, una catena di <hi rend="#b">Sant’Antonio</hi>. Il meccanismo viene spiegato nella <ref target="http://www.ilfattoquotidiano.it/wp-content/uploads/2013/01/lettera-della-rimonta.jpg">“ Lettera della rimonta” (prima</ref> e </p>
    <p><ref target="http://www.ilfattoquotidiano.it/wp-content/uploads/2013/01/lettera-della-rimonta-2.png">seconda parte</ref>) firmata dallo stesso</p>
    <p><hi rend="#b">Cavaliere</hi>e inviata via mail – con qualche refuso – ai coordinatori locali del partito. Poi è finita in Rete, rilanciata su</p>
    <p><hi rend="#i">Il Foglio</hi>. L’obiettivo è di coinvolgere in questa operazione</p>
    <p><hi rend="#b">2 milioni di elettori</hi>e convincerli a scegliere il partito di</p>
    <p><hi rend="#b">Berlusconi</hi>. Nel testo tutte le istruzioni per l’uso. “Quello che devi fare è molto semplice – si legge – riunire 10 amici, che ci credono come ci crediamo tu ed io, e costituire con loro un ‘team della rimonta’”. E’ solo il primo passo, dopo di che “ognuno di questi amici dovrà a sua volta contattare altri 10 amici, che sono ad oggi ancora incerti, o che magari ci hanno votato in passato e che ora hanno cambiato idea e spiegare loro perché vale, ora più di allora, la pena di darci di nuovo fiducia andando a votare il 24 e 25 febbraio per il</p>
    <p><hi rend="#b">Popolo della Libertà</hi>“.</p>
    <p>Prima di scendere nei dettagli del vademecum di centrodestra, qualche considerazione sulla <ref target="http://www.ilfattoquotidiano.it/2013/01/28/elezioni-pd-sel-vicino-alla-maggioranza-in-senato-ma-pochi-voti-decideranno-per/482509/">rimonta nei sondaggi</ref>. “I nostri avversari – si legge – che si illudevano di aver già vinto le elezioni, andranno incontro ad una ennesima cocente delusione”. E poi il refuso: “Se ne stanno rendendo conto, ed hanno paura”. Si spiega che “in tre settimane abbiamo guadagnato 10 punti” e che “la differenza fra loro e noi è INFERIORE a quella del 2006”. Quindi l’invito ad essere “al mio fianco per salvare la nostra Italia” perché “dobbiamo vincere e dipende anche da te”, proprio “in qualità di esponente importante del Popolo della Libertà sul territorio”. Un passo decisivo per la costituzione di “<hi rend="#b">20.000 team della libertà</hi> in tutta Italia, con l’obiettivo di riportare al voto almeno <hi rend="#b">2 milioni</hi> di elettori moderati”. Ma i volenterosi coordinatori locali non saranno lasciati soli, anzi. “Nei prossimi giorni – conclude la lettera – la mia segreteria ti contatterà telefonicamente attraverso il<hi rend="#b"> call center</hi> per definire i particolari del tuo impegno”. Poi Berlusconi chiede di inviare una mail all’indirizzo indicato e di specificare “un recapito telefonico al quale tu sia facilmente raggiungibile”.</p>
    <p>La lettera della rimonta arriva a pochi giorni dalla presentazione del <hi rend="#b">kit del candidato</hi>, ovvero tutto l’occorrente per affrontare la corsa al voto. Proprio come accadde nel 1994 agli albori di <hi rend="#b">Forza Italia</hi>, con la campagna elettorale che portò per la prima volta il Cavaliere a Palazzo Chigi. A <ref target="http://tv.ilfattoquotidiano.it/2013/01/26/pdl-lupi-presenta-kit-del-parlamentare-ma-dovete-studiare/218503/">illustrare il kit per ‘la grande rimonta’ c’era Maurizio Lupi</ref>, armato di ‘slide’ e grafici. Chi è in lista ha quindi ricevuto la ‘miniatura’ del grafico con le riforme che </p>
    <p><hi rend="#b">Berlusconi</hi>porta sempre con sè negli studi tv (e che una volta ha anche ‘sbattuto’ in testa al cronista</p>
    <p><hi rend="#b">Marco Damilano</hi>), una copia dei due ‘contratti con gli italiani’ del 2001 e del 2008 e l’elenco con i punti chiave della campagna elettorale, ovvero “famiglia, futuro dei giovani, sviluppo di imprese e lavoro, riduzione dei costi di Stato e politica, istituzioni più moderne e una giustizia degna di un Paese civile”. La strategia del centrodestra punta a recuperare 0,1% di consensi al giorno da qui alle elezioni anche attraverso ”ogni eletto, quadro, candidato” che “seleziona un team di 10 sostenitori. Avremo così – si legge –</p>
    <p><hi rend="#b">27mila</hi>‘team della rimonta’ e</p>
    <p><hi rend="#b">270mila giocatori</hi>”. La stessa strategia usata nelle amministrative 2010 con i ‘missionari della libertà’. E che oggi con la “Lettera della rimonta” torna ad essere lo strumento preferito del marketing di centrodestra.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>