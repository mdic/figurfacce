<doc sitename="Il Fatto Quotidiano" title="Imu, Berlusconi: &quot;Tenere fede a parola o no a governo&quot; - Il Fatto Quotidiano" author="RQuotidiano" date="2013-05-02" url="http://www.ilfattoquotidiano.it/2013/05/02/imu-berlusconi-tenere-fede-a-parola-o-no-a-governo/581519/" hostname="ilfattoquotidiano.it" description="”Non potremmo veramente far parte di un governo, o anche soltanto sostenere dall’esterno un governo che non tenesse fede alla parola che noi abbiamo dato. In termini semplici perderemmo completamente la faccia e non credo che sia assolutamente il caso”. Così Silvio Berlusconi al Tg5 a proposito dell’Imu. Oggi l’Ocse era entrata a gamba tesa …" categories="Politica" tags="Governo Letta;Imu;Silvio Berlusconi" fingerprint="88ac9449c392c00d">
  <main>
    <head rend="h1">Imu, Berlusconi: “Tenere fede a parola o no a governo”</head>
    <graphic src="https://st.ilfattoquotidiano.it/wp-content/uploads/2013/04/berlusconi-letta-enrico-interna-nuova.jpg"/>
    <p>”Non potremmo veramente far parte di un <hi rend="#b">governo</hi>, o anche soltanto sostenere dall’esterno un governo che non tenesse fede alla parola che noi abbiamo dato. In termini semplici perderemmo completamente la faccia e non credo che sia assolutamente il caso”. Così<hi rend="#b"> Silvio Berlusconi</hi> al Tg5 a proposito dell’<hi rend="#b">Imu.</hi></p>
    <p><ref target="http://www.ilfattoquotidiano.it/2013/05/02/ocse-in-italia-impossibile-ora-calo-significativo-delle-tasse/580705/">Oggi l’Ocse era entrata a gamba tesa sul tema sottolineanche che non è una questione prioritaria</ref>. Pier Carlo Padoan, capoeconomista dell’organizzazione parigina ha spiegato in modo chiaro: “Ridurre le <hi rend="#b">tasse</hi> sul lavoro è più importante che ridurre l’Imu“.</p>
    <p>”I nostri provvedimenti sono un convincimento profondo della convenienza per lo Stato di intervenire in questo modo, ma anche una<hi rend="#b"> prova di lealtà</hi> nei confronti dei cittadini a cui abbiamo diffusamente illustrato questi provvedimenti per togliere l’Imu nel corso di una <hi rend="#b">campagna elettorale</hi>, per cui noi non potremmo veramente far parte di un governo, o anche soltanto sostenere dall’esterno un governo che non tenesse fede alla parola che noi abbiamo dato”, afferma Berlusconi nell’intervista.</p>
    <p>“Non è una fissazione – prosegue il leader del Pdl – ma un convincimento profondo sulla necessità di abolire questa imposta. Ed è una necessita che deriva dal fatto che questa imposta, fin dal giorno in cui fu varata, noi la denunciammo come una<hi rend="#b"> imposta sbagliata e ingiusta</hi>. Ingiusta perchè colpisce un bene, la casa, che è qualcosa di sacro per gli italiani, le famiglie italiane hanno nella casa il pilastro su cui costruire la sicurezza del proprio futuro. E il fatto di avere colpito la casa ha portato ad una forte negatività nella psicologia di tutte le famiglie italiane. E la negatività è un fattore psicologico che induce subito una <hi rend="#b">contrazione dei consumi</hi> e un blocco degli investimenti”. “E’ già una gran cosa avere un governo – afferma poi il Cavaliere – . L’abbiamo chiesto dal giorno dopo il risultato delle elezioni. Volevamo un governo forte e solido per poter varare immediatamente quei provvedimenti necessari e urgenti per portare la nostra economia verso la crescita e verso lo sviluppo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>