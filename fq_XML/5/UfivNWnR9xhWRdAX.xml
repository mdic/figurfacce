<doc sitename="Il Fatto Quotidiano" title="Bersani risponde a Berlusconi: &quot;Pd in piazza il 13 aprile&quot; - Il Fatto Quotidiano" author="RQuotidiano" date="2013-04-07" url="http://www.ilfattoquotidiano.it/2013/04/07/pd-bersani-risponde-a-berlusconi-e-porta-democratici-in-piazza-13-aprile/554745/" hostname="ilfattoquotidiano.it" description="Pierluigi Bersani scende in piazza con i suoi. Il 13 aprile il segretario del Pd sarà nella periferia romana per una manifestazione ‘contro la povertà ‘e ‘per il governo di cambiamento‘ promossa dai circoli Pd di Scampia, San Salvario, Corviale, Torbellamonaca, Laurentino e San Basilio, quartieri poveri della Capitale, di Napoli e Torino. Il leader …" categories="Politica" tags="Crisi Economica;PD;PDL;Pier Luigi Bersani;Silvio Berlusconi" fingerprint="e9ad1064c87d5020">
  <main>
    <head rend="h1">Bersani risponde a Berlusconi: “Pd in piazza il 13 aprile”</head>
    <graphic src="https://st.ilfattoquotidiano.it/wp-content/uploads/2013/04/bersani-manifestazione_interna_nuova.jpg" alt="Pier Luigi Bersani"/>
    <p><hi rend="#b">Pierluigi Bersani</hi> scende in<hi rend="#b"> piazza</hi> con i suoi. Il <hi rend="#b">13 aprile</hi> il segretario del <hi rend="#b">Pd</hi> sarà nella periferia romana per una manifestazione ‘<hi rend="#b">contro la povertà</hi> ‘e ‘<hi rend="#b">per il governo di cambiamento</hi>‘ promossa dai circoli Pd di Scampia, San Salvario, Corviale, Torbellamonaca, Laurentino e San Basilio, quartieri poveri della Capitale, di Napoli e Torino. </p>
    <p>Il leader democratico risponde così da una piazza romana alla manifestazione che <hi rend="#b">Silvio Berlusconi</hi> ha organizzato con il Pdl proprio lo stesso giorno a <hi rend="#b">Bari</hi>. “L’Italia sta vivendo la peggiore crisi economica e sociale che abbia mai conosciuto negli ultimi decenni – si legge in una nota del Pd che presenta la manifestazione – molti italiani vivono ormai da mesi in situazioni di estremo disagio e di difficoltà, le famiglie e le imprese sono in piena emergenza. Gli ultimi, disperati fatti di Civitanova Marche fotografano tragicamente una realtà purtroppo estesa in molte città”.</p>
    <p>“E’ il momento di dare <hi rend="#b">risposte urgenti</hi> e all’altezza – si legge ancora – il Pd ha deciso di sostenere e impegnarsi per un governo di cambiamento, basato su un programma di punti certi e attuabili capace di affrontare l’emergenza economica e sociale. Il Pd è vicino a tutti i cittadini che in questo momento stanno vivendo momenti difficili”. Bersani <hi rend="#b">chiuderà</hi> poi la manifestazione. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>