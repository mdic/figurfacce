<doc sitename="Il Fatto Quotidiano" title="Soldi privati ai partiti, le cifre: dai 100mila euro di Bondi ai 700mila di Mrs Buitoni - Il Fatto Quotidiano" author="Carlo Tecce" date="2013-05-02" url="http://www.ilfattoquotidiano.it/2013/05/02/finanziamenti-privati-ai-partiti-nomi-e-cifre-dai-100mila-euro-di-bondi-ai-700mila/580502/" hostname="ilfattoquotidiano.it" description="Monti tra Bombassei e “il super-tagliatore” Non avrà dimestichezza con la politica, però Mario Monti è un professore a far di conto. Anche per Scelta Civica, fabbricata in fretta a gennaio per le elezioni di febbraio. In pochi giorni, il movimento ha raccolto oltre 2 milioni di euro. I candidati in posti blindati, pescati non …" categories="Politica" tags="Bruno Tabacci;Finanziamento ai Partiti;Mario Monti;Nicola Latorre;Silvio Berlusconi;Umberto Bossi" fingerprint="888dbd64e9be22a3">
  <main>
    <head rend="h1">Soldi privati ai partiti, le cifre: dai 100mila euro di Bondi ai 700mila di Mrs Buitoni</head>
    <graphic src="https://st.ilfattoquotidiano.it/wp-content/uploads/2013/05/rimborsi_interna_2.jpg"/>
    <p>
      <hi rend="#b">Monti tra Bombassei e “il super-tagliatore”</hi>
    </p>
    <p>Non avrà dimestichezza con la politica, però <hi rend="#b">Mario Monti</hi> è un professore a far di conto. Anche per <hi rend="#b">Scelta Civica</hi>, fabbricata in fretta a gennaio per le elezioni di febbraio. In pochi giorni, il movimento ha raccolto oltre <hi rend="#b">2 milioni di euro</hi>. I candidati in posti blindati, pescati non senza riflessioni aggiunte tra l’imprenditoria e l’accademia, si sono presto adoperati con bonifici a molte cifre. <hi rend="#b">Carla Anna Ilaria Borletti dell’Acqua</hi>, coniugata <hi rend="#b">Buitoni</hi>, ha donato <hi rend="#b">710.000 euro</hi>. Tanta generosità che Monti non è riuscito a ripagare: doveva entrare nel governo come ministro, potrebbe rientrare come sottosegretario. <hi rend="#b">Alberto Bombassei</hi>, gruppo <hi rend="#b">Brembo</hi>, non si è svenato: <hi rend="#b">50.000 euro</hi> e spiccioli. La metà di un tecnico fra i tecnici, nominato l’11 aprile amministratore delegato all’Ilva di Taranto: ma <hi rend="#b">Enrico Bondi</hi> non aveva già rimosso l’esperienza a Palazzo Chigi e, prima di salutare, lo stesso giorno, la Camera registra un contributo di <hi rend="#b">100.000 euro</hi>. Per l’esordio romano, <hi rend="#b">Lorenzo Dellai</hi> – che viene da Trento e dai laboratori di <hi rend="#b">Italia Futura</hi> di <hi rend="#b">Montezemolo</hi> – non ha badato ha spese e ha versato <hi rend="#b">72.000 euro</hi> in due rate. La famiglia <hi rend="#b">Merloni</hi> ha partecipato con 150.000, così l’erede <hi rend="#b">Maria Paola</hi>, ex democratica, ritorna in Parlamento. Luca Cordero di Montezemolo ha avuto uno sguardo lungo, non ha svuotato le casse di Italia Futura per un esperimento risultato poi fallimentare: l’associazione non ha superato i <hi rend="#b">100.000 euro</hi>. Il professore voleva eccitare le piccole, medie e soprattutto grandi aziende: non ha avuto reazioni entusiastiche. I costruttori <hi rend="#b">Salini</hi> si sono limitati a un obolo, <hi rend="#b">20.000 euro</hi>: hanno pareggiato persino la Nuova Casa di cura di Decimomannu. Gli Odontonetwork di Milano e la Paolonia Immobiliare si sono fermati a <hi rend="#b">10.000</hi>. Ha fatto meglio lo scrittore <hi rend="#b">Edoardo Nesi</hi>, eletto in Toscana, 17.000 euro.</p>
    <p>
      <hi rend="#b">Nicola Latorre e i tifosi del mattone</hi>
    </p>
    <p>Tra le 87 pagine che elencano i soldi privati ai partiti privati, una intera la merita <hi rend="#b">Nicola Latorre</hi>, senatore Pd, che fece parte di quella granitica covata pugliese di <hi rend="#b">Massimo D’Alema</hi>. Per una campagna elettorale non proprio palpitante, causa legge porcellum, Latorre ha ricevuto donazioni per <hi rend="#b">225.000 euro</hi>. La <hi rend="#b">Isvafim</hi> non ha fatto mancare un sostegno di 30.000, anche se a <hi rend="#b">Matteo Renzi</hi> ne andarono il doppio per le primarie. La società di multiservizi fa capo ad <hi rend="#b">Alfredo Romeo</hi>, in passato coinvolto in un’inchiesta a Napoli: assolto da accuse pesanti – era in grado di manovrare appalti – è stato condannato a due anni in primo grado per un singolo episodio di corruzione in merito a un’assunzione. Il mattone crede tanto in Latorre: <hi rend="#b">30.000 euro</hi> da <hi rend="#b">Colonna Prima</hi> di Roma (che possiede le più suggestive terrazze romane), <hi rend="#b">30.000 ancora</hi> da <hi rend="#b">Italiana Costruzioni</hi> e ben <hi rend="#b">50.000</hi> da <hi rend="#b">Sorgente Group</hi>.</p>
    <p>
      <hi rend="#b">Il tesoretto di Tabacci e il sostegno di Romeo</hi>
    </p>
    <p>Il Centro democratico di Bruno Tabacci, che con qualche migliaio di voti ha consentito al Pd di ottenere il premio di maggioranza a Montecitorio, si è fatto sentire grazie ai soldi di Romeo (Isvafim) <hi rend="#b">30.000 euro</hi> e del candidato <hi rend="#b">Nicola Benedetto</hi>, <hi rend="#b">50.000</hi>.</p>
    <p>
      <hi rend="#b">Da Ingroia a Favia: tanto paga Di Pietro</hi>
    </p>
    <p>Nessuno ha conquistato il Parlamento, ma la coalizione Rivoluzione Civile di <hi rend="#b">Antonio Ingroia</hi> si è retta soltanto con i soldi dell’Italia dei Valori: <hi rend="#b">un milione di euro</hi> per la campagna nazionale, <hi rend="#b">50.000 per quella regionale</hi> laziale. Il partito di Antonio Di Pietro ha anche donato 50.000 per il comitato promotore per il referendum sul lavoro; <hi rend="#b">40.000 a Giovanni Favia</hi>, consigliere emiliano ex Movimento Cinque Stelle; 30.000 ad <hi rend="#b">Antonio Borghesi</hi>, ex capogruppo a Montecitorio e <hi rend="#b">20.000</hi> per <hi rend="#b">Ambrosoli</hi> presidente in Lombardia.</p>
    <p>
      <hi rend="#b">An e Forza Italia foraggiano il Pdl, Silvio no</hi>
    </p>
    <p>Questa è la notizia: <hi rend="#b">Silvio Berlusconi</hi> non sgancia più moneta per il partito. E i liberali di Arcore, che detestavano la fusione con gli ex fascisti di Alleanza Nazionale, devono ringraziare proprio la liquidazione di An. Nonostante la diaspora di <hi rend="#b">Ignazio La Russa</hi> e <hi rend="#b">Giorgia Meloni</hi>, più la pattuglia di Gianfranco Fini, il Pdl si è meritato un contributo di <hi rend="#b">5,6 milioni di euro</hi> che, assieme a un paio di milioni della defunta <hi rend="#b">Forza Italia</hi>, hanno permesso di attaccare i manifesti per l’abolizione dell’Imu. In proporzioni diverse, gli eletti hanno partecipato a una raccolta inedita per i berlusconiani: i bonifici variano da <hi rend="#b">9.600</hi> a <hi rend="#b">15.000</hi>. Ma gli amici di sempre hanno compiuto uno sforzo in più: <hi rend="#b">57.400</hi> dal fidato <hi rend="#b">Paolo Bonaiuti</hi> e <hi rend="#b">35.000</hi> da <hi rend="#b">Sandro Bondi</hi>. Per l’ascesa in politica, l’imprenditore <hi rend="#b">Bernabò Bocca</hi> ha sostenuto il partito che l’ha accolto con <hi rend="#b">25.000</hi>. Evento straordinario, però: per la prima volta, l’avvocato <hi rend="#b">Niccolò Ghedini</hi> non viene pagato dal cliente Berlusconi, ma stacca addirittura un assegno di <hi rend="#b">35.000 euro</hi>. I quasi 35.000 euro di <hi rend="#b">Marco Milanese</hi> nulla hanno potuto: il Cavaliere non l’ha ricandidato.</p>
    <p>
      <hi rend="#b">Il Pd tra la “quota 18mila” e la falange rossa</hi>
    </p>
    <p>Il Partito democratico ha fissato la quota base di 18.000 euro, e tutti l’hanno rispettata. Il lungo rosario di nomi e di cifre ha un granello più spesso al punto di Patrizio Bertelli, marito di Miuccia Prada, che credeva di poter spingere Pier Luigi Bersani a Palazzo Chigi con 100.000 euro. La bolognese Seci è l’unica azienda che si è mostrata generosa essendo tanto facoltosa: 100.000 euro. Nel gruppo democratico nessuno è assente: nemmeno i non eletti fra Livia Turco, Paola Concia, Vincenzo Vita e Marco Follini. I finanziatori democratici diventano più interessanti in provincia o nei comuni. Ad Alessandria, lassù, si spingono la ditta piacentina Antas, 30.000 euro e la conterranea Ingegneria Biomedica Santa Lucia (vicina da sempre a Bersani), 18.000. La Santa Lucia ritorna a Piacenza, stavolta nei confini, con 25.000 euro in più rate. A Cesena le cooperative – da Conscoop e la Gesco Consorzio – non vanno oltre i 5.000. A Ferrara, la Concordia Soc. Coop. fa di più: 15.000 euro. A Pisa è molto attiva la Cittadella Spa di Pontedera, 25.000. Segno che nelle regioni rosse, i partiti locali hanno ottime disponibilità finanziarie.</p>
    <p>
      <hi rend="#b">E Bossi boicotta le casse del nemico Maroni</hi>
    </p>
    <p>Fa un certo effetto non trovare il nome di Umberto Bossi, né di un figlio a caso, tra i finanziatori leghisti, nemmeno se – in rigoroso ordine alfabetico – compaiono i disciplinati deputati e senatori. Roberto Maroni risponde presente con i suoi dovuti 29.000 euro: il partito ha ricambiato il favore con 450.000 per la scalata al Pirellone. Tra i versamenti detratti spesso in busta paga dei parlamentari uscente e poi di nuovo entranti, si fanno notare i 71.000 euro di Roberto Calderoli. E anche i 15.000 di Carbotermo spa, una società che gestisce gli impianti di riscaldamento sempre al Pirellone.</p>
    <p>
      <hi rend="#b">Messina, nel dubbio sostegno bipartisan</hi>
    </p>
    <p>Una citazione va fatta per la Caronte&amp;Tourist di Messina, che gestisce i traghetti per lo Stretto, e non ha scelto una chiara collocazione politica. Ha versato prima 50.000 al Pd di Messina e poi 40.000 al Grande Sud di Gianfranco Micciché, un berlusconiano mai troppo in fuga dal Cavaliere. L’Italiana Costruzioni di Roma, per non farsi trovare impreparata e anche lungimirante visto l’inciucio, ha donato 30.000 euro a Nicola Latorre (Pd) e anche 25.000 all’Udc romano.</p>
    <p>
      <hi rend="#b">Caltagirone, Casini va sul sicuro (in famiglia)</hi>
    </p>
    <p>Da sempre l’Udc può contare sui capitali di Caltagirone, suocero di Pier Ferdinando Casini, adesso sono imponenti i contributi del distributore Sidam srl (200.000 euro) e del costruttore Donati (100.000). A Roma il partito riceve 10.000 anche dal Teatro di Marcello.</p>
    <p>
      <hi rend="#b">I Cristiano Popolari e gli affitti al Parlamento</hi>
    </p>
    <p>I Cristiano Popolari di Mario Baccini &amp; Giuseppe Galati, non senza qualche fatica, hanno raccolto 130.000 euro. Però i finanziatori sono tutti curiosi, a cominciare da Milano 90 srl, la società che affittava immobili al Parlamento e che ora attraversa la burrasca economia dopo aver perso numerose commesse: la Milano ha elargito 35.000 euro in tre rate. Divertenti anche i 18.000 euro di Prai Trading&amp; Shipping: imbarcazioni di lusso e costruzioni futuristiche. Non rinuncia a 10.000 euro il Consorzio Laziale Rifiuti.</p>
    <p>
      <hi rend="#b">Da Samorì all’eclettico Marra: carissimi giocattoli</hi>
    </p>
    <p>La politica è costata cara al banchiere Gianpiero Samorì, piccolo satellite nella galassia del centrodestra con il suo Movimento Italiani in Rivoluzione. Lo 0,2% dei voti ha richiesto una spesa di <hi rend="#b">500.000 euro</hi> da parte di Modena Capitale, la capogruppo degli affari di Samorì. L’eclettico avvocato e scrittore Alfonso Luigi Marra, conosciuto per la relazione (soprattutto mediatica) con Sara Tommasi, ha pagato 140.000 euro il suo giocattolo chiamato Partito di Azione per lo Sviluppo.</p>
    <p>
      <hi rend="#b">Mobilitazione siciliana per Grande Sud</hi>
    </p>
    <p>Gianfranco Micciché ci è riuscito: voleva qualche poltrona in Parlamento e voleva essere decisivo per il Pdl in Sicilia. Ce l’ha fatta. E con un’eccellente raccolta fondi. <hi rend="#b">Grande Sud</hi> ha incassato mezzo milione di euro. Per la causa si sono mosse le migliori imprese siciliane come <hi rend="#b">Kemeko</hi> (30.000), <hi rend="#b">Autostrade di Palermo</hi> (20.000). Buona mobilitazione a Potenza con la <hi rend="#b">Geocart</hi> (20.000) e Sud’altro, studi e ricerche sul Mezzogiorno (20.000). La <hi rend="#b">Immobiliare Malu di Roma</hi> credeva nel progetto e ha inviato 110.000 euro in Sicilia.</p>
    <p>
      <hi rend="#b">I casi, da Formigoni a D’Alì</hi>
    </p>
    <p>Ha insistito così tanto <hi rend="#b">Roberto Formigoni</hi> per avere il seggio di senatore a Roma e il Pdl gli ha fatto pure lo sconto: a differenza dei colleghi, ha pagato solo 7.000 mila euro. <hi rend="#b">Antonio D’Alì</hi>, il senatore a processo per mafia, è tra quelli che nel Pdl hanno donato di più per disciplina di partito: 10.200 euro, un pochino in più dei 9.600 largamente richiesti. Il <hi rend="#b">Psi</hi> ha raccolto soltanto 10.000 euro, ma le due quote di pari importo provengono entrambe da Firenze: una dalle Terrazze Brunelleschi e una dalla Compagnia Italiana Alberghi. Il Pd romano non si è dimenticato del fondatore <hi rend="#b">Fassino</hi>, ora sindaco di Torino e ha inviato due contributi al comitato, nel 2012 e nel 2013, per un totale di <hi rend="#b">85.000 euro</hi>. Alle urne è andata male, se possibile, la raccolta fondi è andata ancora peggio per <hi rend="#b">Fli</hi>. Hanno versato solo alcuni degli ex parlamentari per un totale di <hi rend="#b">142.000 euro</hi>.</p>
    <p>
      <hi rend="#b">da il Fatto Quotidiano del 1° maggio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>