<doc sitename="Il Fatto Quotidiano" title="Rimborso Imu, la lettera di Berlusconi arriva anche ai defunti - Il Fatto Quotidiano" author="Emiliano Liuzzi" date="2013-02-21" url="http://www.ilfattoquotidiano.it/2013/02/21/berlusconi-lettera-di-restituzione-dellimu-arriva-anche-ai-defunti/508286/" hostname="ilfattoquotidiano.it" description="Una lettera firmata Silvio Berlusconi, con la più allettante delle promesse: la restituzione dell’Imu ai cittadini. A riceverla 9 milioni di elettori in tutta Italia che, nelle cassette della posta, hanno trovato una busta bianca con l’intestazione “avvisto importante: restituzione Imu”. Tante le reazioni scatenate dall’ultima trovata elettorale del cavaliere, soprattutto perché tra gli indirizzi …" categories="Elezioni 2013" tags="Agenzia delle Entrate;Elezioni Politiche 2013;Imu;Rimborso Imu;Senato;Silvio Berlusconi" fingerprint="2ea21213e9d6c62f">
  <main>
    <head rend="h1">Rimborso Imu, la lettera di Berlusconi arriva anche ai defunti</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna-nuova1.jpg" alt="Silvio Berlusconi"/>
    <p>Una lettera firmata<hi rend="#b"> Silvio Berlusconi</hi>, con la più allettante delle promesse: <ref target="http://www.ilfattoquotidiano.it/2013/02/19/lettera-di-berlusconi-ai-cittadini-ecco-come-vi-restituisco-limu/505391/">la restituzione dell’ Imu ai cittadini</ref>. A riceverla 9 milioni di elettori in tutta </p>
    <p><hi rend="#b">Italia</hi>che, nelle cassette della posta, hanno trovato una busta bianca con l’intestazione “avvisto importante: restituzione Imu”. Tante le reazioni scatenate dall’ultima trovata elettorale del cavaliere, soprattutto perché tra gli indirizzi utilizzati sono finiti in mezzo anche i nominativi di alcuni</p>
    <p><hi rend="#b">defunti</hi>. Tra questi c’è anche quello di</p>
    <p><hi rend="#b">Edmondo Berselli</hi>, il giornalista emiliano scomparso nell’aprile 2010.</p>
    <p>“Io ho deciso di denunciarlo”. E’ secca la presa di posizione di <hi rend="#b">Daniele Imola</hi>, ex sindaco di <hi rend="#b">Riccione</hi> e ora candidato nelle fila del <hi rend="#b">Pd</hi> per il <hi rend="#b">Senato</hi>. Il politico, in un’intervista a <hi rend="#i">Radio Capital</hi>, si è detto offeso perché il messaggio era indirizzato al padre morto da tre anni: “Questo affronto di mandare una lettera ad un defunto è insopportabile e non mi accontento delle scuse. Lo denuncio. Ha usato dati sensibili non utilizzabili. L’indirizzo di mio padre nelle liste elettorali non c’è più e visto che per la campagna può usare solo quelli, io voglio sapere dove l’ha preso”. E se c’è chi ha deciso di rispedire al mittente la lettera ricevuta a casa, non manca anche chi ha creduto alle parole di <hi rend="#b">Berlusconi</hi>.</p>
    <p>Tanti i cittadini segnalati dalle associazioni dei consumatori che in queste ore sono andati agli sportelli delle <hi rend="#b">Agenzie delle Entrate</hi> e alle sedi <hi rend="#b">Caf</hi> per chiedere informazioni sul presunto rimborso. Lo segnala <hi rend="#b">Federconsumatori</hi>, con una nota stampa: “È doloroso, dover rispondere ai tanti cittadini che non esiste alcuna modulistica e che si tratta semplicemente di una mossa per fini elettorali. Sfruttare la disperazione e la difficoltà delle persone per racimolare qualche voto è inqualificabile. Alla notizia che si tratta solo di una mossa ‘pubblicitaria’, è visibile lo smarrimento e lo sdegno dei cittadini che, visto il momento di difficoltà, si erano aggrappati a questa speranza”. Una mossa che sfrutta le preoccupazioni della gente, fanno sapere dalla associazioni, e che è totalmente ingannevole.</p>
    <p>Se l’ex sindaco di Riccione ha deciso di passare alle maniere forti, in tanti si sono uniti alla protesta, dentro e fuori la rete. È prevista per il 22 febbraio alle 11 una manifestazione davanti a <hi rend="#b">Palazzo Grazioli</hi>, ideata dall’organizzazione indipendente <hi rend="#i">Avaaz </hi>dal titolo “Il mio voto non è in vendita”. Gli attivisti consegneranno una lettera gigante all’ex premier, con un messaggio di risposta alla sua campagna elettorale. In coda all’ufficio delle entrate di <hi rend="#b">Monza</hi> ci sono andati invece i militanti del <hi rend="#b">Pd</hi>, sostenitori di <hi rend="#b">Ambrosoli</hi> e parte del progetto “Operazione Ohio” che ha portato i volontari in giro per la <hi rend="#b">Lombardia</hi> per cercare di convincere gli ultimi indecisi. “Siamo qui per farci ridare l’Imu, – ha dichiarato il candidato Pd <hi rend="#b">Pippo Civati</hi>, a capo dell’operazione, – e non ce ne andiamo finché la promessa non sarà mantenuta”. Tra le varie iniziative, tanta è anche l’ironia verso un gesto che fa sorridere molti. C’è la pagina <hi rend="#b">Facebook</hi> creata ad hoc dal titolo “Berlusconi restituisce cose” oppure le battute scambiate su twitter. Tra i più condivisi, il falso tweet fatto girare sui social network a nome dell’ex moglie del cavaliere, <hi rend="#b">Veronica Lario</hi>, che dice: “Anche io ho ricevuto la lettera dal mio ex consorte. Non so cosa vuole, tanto l’Imu la paga lui”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>