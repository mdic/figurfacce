<doc sitename="Il Fatto Quotidiano" title="Amministrative, l'Udc al centro del centro: 35 volte alleati con il Pdl, 36 con il Pd - Il Fatto Quotidiano" author="Thomas Mackinson" date="2012-04-14" url="http://www.ilfattoquotidiano.it/2012/04/14/amministrative-ludc-centro-centro-volte-alleati-pdl-pd/204438/" hostname="ilfattoquotidiano.it" description="Tra Peppone e Don Camillo l’elettore dell’Udc può scegliere entrambi. E’ quanto emerge dalle alleanze in multicolor del partito di Casini alle amministrative del 6-7 maggio: lo scudo crociato corre alleato al Pdl come a Pd-Idv, a fianco della Lega Nord al Nord, con i comunisti qua e là e da solo dove conviene. Insomma, all’urlo …" categories="Politica" tags="Elezioni Amministrative 2012;Elvio Ubaldi;Enrico Musso;Pier Ferdinando Casini;Silvio Berlusconi;Udc" fingerprint="3ce0a034ddc66924">
  <main>
    <head rend="h1">Amministrative, l’Udc al centro del centro: 35 volte alleati con il Pdl, 36 con il Pd</head>
    <p>Il partito di Casini alle prese con gli schieramenti elettorali non disdegna accordi a destra come a sinistra, e persino con il vecchio nemico comunista. Solo a Gorizia si ripropone il vecchio schema elettorale del centrodestra. E in Campania già si pensa a regolare i conti in caso di debacle</p>
    <p>
      <ref target="http://www.ilfattoquotidiano.it/wp-content/uploads/2011/09/casini_interna.jpg">
        <graphic decoding="async" class="size-full wp-image-158692" title="casini_interna" src="http://www.ilfattoquotidiano.it/wp-content/uploads/2011/09/casini_interna.jpg" alt="" width="295" height="152"/>
      </ref>
    </p>
    <graphic src="http://www.ilfattoquotidiano.it/wp-content/uploads/2011/09/casini_interna.jpg" title="casini_interna"/>
    <p>Tra Peppone e Don Camillo l’elettore dell’Udc può scegliere entrambi. E’ quanto emerge dalle alleanze <hi rend="#i">in multicolor </hi>del partito di Casini alle amministrative del 6-7 maggio: lo scudo crociato corre alleato al Pdl come a Pd-Idv, a fianco della Lega Nord al Nord, con i comunisti qua e là e da solo dove conviene. Insomma, all’urlo “spezziamo il bipolarismo”, il partito centrista ha messo le sue mille crocette a destra e a sinistra a seconda delle occasioni. “Ma non del solo calcolo elettorale”, precisa il responsabile degli Enti Locali del partito <hi rend="#b">Mauro Libé</hi> al <hi rend="#i">Fattoquotidiano</hi>. E’ la seconda volta che la lista delle alleanze del partito esce dal suo taschino, sempre dopo lunghe mediazioni tra leader nazionali e locali. A scorrerle il simbolo bianco-rosso si ritrova ovunque, impegnato in alleanze antitetiche da una parte all’altra dello Stivale. “Capisco che questo possa disorientare l’elettore ma la politica tradizionale è in crisi, i partiti sono chiamati a rinnovarsi rompendo i vecchi schemi. Il governo <hi rend="#b">Monti</hi> favorisce questa evoluzione perché ha archiviato i personalismi e gli odi irriducibili dell’epoca Berlusconi”, dice Libé. E allora ecco i numeri delle alleanze.</p>
    <p><hi rend="#b">SOLO A GORIZIA IL VECCHIO SCHEMA DEL CENTRODESTRA, IN 35 COMUNI COL PDL E IN 36 COL PD</hi><lb/> Su tutti i comuni sotto i <hi rend="#b">15mila</hi> abitanti – escluse Sicilia e Sardegna – l’Udc corre al fianco di <hi rend="#b">35 candidati</hi> del centrodestra. E al fianco di <hi rend="#b">36 candidati</hi> con il centrosinistra. Gli esponenti Udc che corrono da soli sono una <hi rend="#b">settantina</hi>, in prevalenza in Piemonte dove si sono moltiplicate le civiche centriste. Secondo Libé i centristi solitari potrebbero sfangarla sui rivali in almeno sette grandi comuni dove prevale un quadro di incertezza generale: <hi rend="#b">Cuneo, Monza, Genova, Parma, Lucca, L’Aquila, Agrigento</hi>. “Da una parte ci sono situazioni limite come Parma dove la politica è uscita con le ossa rotte, dall’altra ci sono profonde divisioni nel Pdl tra ex An e Fi che fanno vacillare pefino roccaforti come Monza, dove il centrodestra era fortissimo e aleggia l’interesse personale di <hi rend="#b">Berlusconi e Romani</hi>”, sintentizza Libé che non fa mistero del corteggiamento serrato e fino all’ultimo da parte dei berlusconiani. Sta di fatto che il vecchio schema dei governi Berlusconi – che vedeva sul palco le bandierine di Pdl, Udc, Lega – lo si ritrova oggi solo a <hi rend="#b">Gorizia</hi>. Più facile la corsa alla vittoria dove l’Udc è alleato con il Pdl (ad esempio Palermo, Gorizia, Isernia) o con il Pd (La Spezia, Frosinone, Brindisi, Taranto, Trani). A L’Aquila l’Udc sostiene un candidato (<hi rend="#b">De Matteis</hi>) con Destra, Verdi, Udeur e molti dissidenti del Pdl. A Genova il candidato è <hi rend="#b">Enrico Musso</hi>, ex senatore del Pdl. Ad Agrigento l’Udc e un movimento di fuoriusciti del Pdl sostengono il sindaco uscente <hi rend="#b">Marco Zambuto</hi>. A Parma il candidato è l’ex sindaco <hi rend="#b">Elvio Ubaldi</hi>. A Monza Udc e Api sostengono la dirigente scolastica <hi rend="#b">Anna Martinetti</hi>.<lb/> CENTRISTI E COMUNISTI: DAVANTI ALL’URNA IL PREGIUDIZIO ANTICO CADE<lb/> Dal groviglio di accordi ricamato dall’Udc salta all’occhio una svolta culturale. Le alleanze nuove per i comuni segnano il superamento dei vecchi luoghi comuni. Certa tradizionale Democrazia cristiana ripudiava (e ripudia) i comunisti. E resta incredula di fronte al sodalizio a sinistra del partito che ne eredita i valori e proclama di volerli portare al centro in una non meglio definita “casa dei moderati”. Che, a quanto pare, non lascia più i comunisti fuori dalla porta ma li accomoda in salotto. Il Peppone e il Don Camillo del 2012 hanno smesso di essere antagonisti in pubblico e amici in privato e vanno a braccetto su manifesti, liste elettorali e banchetti di propaganda. Ma di fronte alla realpolitik di oggi non si può andare per il sottile, schematismi e steccati del passato devono cadere. Basta vedere dove Udc e Sel corrono mano nella mano da alleati. Succede nei comuni di <hi rend="#b">La Spezia, Brindisi, Taranto e Trani</hi> (complessivamente sono più di 400mila abitanti). A La Spezia Pd, Idv, Sel, Fds e Udc sostengono il sindaco uscente <hi rend="#b">Massimo Federici</hi>. A Brindisi Pd, Sel, Udc, Api, Pri e Verdi sostengono il giornalista <hi rend="#b">Cosimo Consales</hi>. A Taranto Pd, Sel, Idv,Udc e Api sostengono il sindaco uscente <hi rend="#b">Ezio Stefano</hi> nonostante si dichiari apertamente “comunista”. A Trani Pd, Sel, Idv, Verdi, Psi, Udc e Fli sostengono l’avvocato <hi rend="#b">Ugo Operamolla</hi>.<lb/> IL PRECEDENTE DEL 2010. I TENTATIVI MALDESTRI DI BERLUSCONI<lb/> Resta difficile fare delle previsioni. Ci provò Berlusconi alle regionali del 2010 tentando di convincere l’Udc a rientrare nella maggioranza. Per allettare Casini il Cavaliere ha sostenuto che ci fosse una relazione tra le alleanze dei centristi e il loro risultato alle ultime regionali, non proprio lusinghiero. Ma il tentativo di Berlusconi ha avuto le gambe corte. Un esame dei risultati del 2010 e del 2005 per le regioni smentisce l’ex premier. Nelle tre regioni in cui l’Udc è passato da destra a sinistra, in due casi ha perso voti (Piemonte e Basilicata) e in uno ne ha guadagnati (Liguria). In tutte e tre le regioni si è trattato di differenze ridotte, nell’ordine del mezzo punto percentuale.Nelle due regioni in cui il partito di Casini è rimasto alleato con Berlusconi, gli andamenti sono stati divergenti e contraddittori. In Campania il partito vede il suo più forte incremento (+2,65%) mentre nel Lazio ha il suo più grave crollo (-1,72%). Se si considerano infine, per completezza, le 4 regioni in cui il partito ha corso da solo al primo turno si scopre che in due casi Casini &amp; co. hanno perso molto poco (Emilia Romagna e Umbria), in uno sono rimasti sostanzialmente stabili (Lombardia, +0,05%) e solo in Veneto hanno accusato perdite consistenti (-1,49%).</p>
    <p><hi rend="#b">MALUMORI AL CENTRO. PRONTI A SPARARE SU DE MITA</hi><lb/> Il valzer delle alleanze a tutti i costi solleva anche perplessità nell’Unione dei democratici cristiani e di centro. Molti temono che l’elettorato non capisca scelte così diverse che minano la coerenza stessa del partito. Alcuni temono che il tatticismo dell’ultim’ora possa premiare alleati e avversari, lasciando al partito un pugno di voti. E in questo caso sono già pronte le lettere d’accusa da spedire in Campania. Le aperture a sinistra vengono infatti attribuite all’influenza di un grande vecchio della Dc, il decano <hi rend="#b">Ciriaco De Mita</hi>, in politica da 60 anni, già Presidente del Consiglio, segretario della Dc ed esponente di Ppi, Margherita, Pd, Udc. De Mita, 83 anni e leader indiscusso dei centristi in Campania, sostiene da tempo la necessità di un avvicinamento al <hi rend="#b">Pd</hi> funzionale a costruire un’alleanza più sbilanciata al centro, rispetto al trio Pd-Sel-Idv. Difficile, del resto, per Casini trovare argomenti da contrapporre. Berlusconi è decotto, il suo Pdl è sempre più scisso tra forzisti e aennini, il Terzo Polo è già sulla via del tramonto e la Lega affonda nei guai del caro leader. Così, a 18 anni dallo scioglimento della “balena bianca”, il partito cattolico italiano cerca la sua modernità. Dopo la consultazione del 6-7 maggio si capirà se con un passo a destra e uno a sinistra avrà fatto più strada.</p>
    <p>
      <ref target="http://www.ilfattoquotidiano.it/amministrative-2012-speciale-ilfattoquotidiano/">Mille Comuni al voto, vai allo Speciale amministrative di ilfattoquotidiano.it</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>