<doc sitename="Il Fatto Quotidiano" title="&quot;Tangenti necessarie&quot;, l'ultima bufala di Berlusconi. In Usa multe milionarie - Il Fatto Quotidiano" author="Elena Ciccarello" date="2013-02-14" url="http://www.ilfattoquotidiano.it/2013/02/14/tangenti-necessarie-lultima-bufala-di-berlusconi-in-usa-multe-milionarie/500215/" hostname="ilfattoquotidiano.it" description="Non è vero che gli affari nei paesi in via di sviluppo si concludono solo a suon di mazzette, come dice Silvio Berlusconi commentando lo scandalo Finmeccanica. Né che oliare i meccanismi competitivi con le tangenti sia l’unico modo di affermarsi su altri gruppi a livello internazionale. “Usa, Francia e Inghilterra negli ultimi anni hanno …" categories="Giustizia" tags="Corruzione;OCSE;Silvio Berlusconi" fingerprint="aaa5986f7ed74c09">
  <main>
    <head rend="h1">“Tangenti necessarie”, l’ultima bufala di Berlusconi. In Usa multe milionarie</head>
    <graphic src="https://st.ilfattoquotidiano.it/wp-content/uploads/2013/02/agusta-elicottero_interna-nuova.jpg"/>
    <p>Non è vero che <ref target="http://www.ilfattoquotidiano.it/2013/02/14/finmeccanica-berlusconi-tangenti-sono-necessita-che-non-si-puo-evitare/498797/">gli affari nei paesi in via di sviluppo si concludono solo a suon di mazzette, come dice Silvio Berlusconi commentando lo scandalo Finmeccanica</ref>. Né che oliare i meccanismi competitivi con le tangenti sia l’unico modo di affermarsi su altri gruppi a livello internazionale. “<hi rend="#b">Usa</hi>, <hi rend="#b">Francia</hi> e <hi rend="#b">Inghilterra</hi> negli ultimi anni hanno fatto passi da gigante per punire le loro <hi rend="#i">company</hi> coinvolte in episodi di <hi rend="#b">corruzione</hi>, compiendo sforzi normativi importanti” <hi rend="#b">Gustavo Piga</hi>, economista ed esperto <hi rend="#b">Ocse</hi> su <hi rend="#b">appalti</hi> e <hi rend="#b">trasparenza</hi> prende la questione molto sul serio. “Le dichiarazioni di Berlusconi sono vecchie, forse erano vere 20 anni fa. Oggi i contratti internazionali premiano anche i più bravi”. Non solo la competenza è tornata ad essere un valore, ma molti gruppi stranieri sanno che la corruzione può costare multe salatissime.</p>
    <p>I gruppi statunitensi, ad esempio, fanno i conti con la severa legge del <hi rend="#b">Foreign Corrupt Practices Act</hi> . Una normativa recentemente riformata, ma che ha mosso i suoi primi passi già nel 1977, dopo lo <hi rend="#b">scandalo Lockheed</hi>. Basta dare un’occhiata al <ref target="http://www.foreign-corrupt-practices-act.org/foreign-corrupt-practices-act-news.html">sito del Foreign corruption practices act per farsi un’idea del livello di trasparenza con cui è affrontato il tema</ref>.</p>
    <p>L’elenco delle corporation multate dalla legge statunitense per le loro infrazioni è lungo e pieno di cifre a sei zeri. L’episodio più recente coinvolge la <hi rend="#b">Johnson and Johson</hi>, accusata di aver corrotto medici e pubblici amministratori in diversi paesi europei e in <hi rend="#b">Iran</hi> per garantire le vendite dei propri prodotti. Una condotta che costerà alla J&amp;J ben <hi rend="#b">70 milioni di dollari</hi>. Nell’elenco compaiono anche la <hi rend="#b">Monsanto</hi> e la <hi rend="#b">Siemens</hi>, quest’ultima costretta nel 2008 a pagare una multa da <hi rend="#b">450 milioni</hi>, la pena più severa mai stabilita per questo genere di violazione.</p>
    <p>Quel che Berlusconi ha anche dimenticato è che l’Italia ha ratificato la <hi rend="#b">Convenzione Ocse sulla lotta alla corruzione di pubblici ufficiali stranieri</hi> nelle operazioni economiche internazionali. Uno strumento fondamentale per frenare l’esportazione di corruzione, dato che i 39 paesi firmatari sono responsabili di due terzi delle esportazioni mondiali e tre quarti di investimenti esteri. Dal 2000, quindi, anche nel nostro Paese la corruzione estera costituisce un crimine.</p>
    <p>Certo il problema della corruzione esiste, ed è particolarmente grave nei paesi in via di sviluppo e in alcune settori cartellizzati e problematici come la <hi rend="#b">difesa</hi>. “Ma anche i paesi in via di sviluppo si stanno muovendo per arginare il fenomeno – continua il professor Piga – Non a caso l’India ha annunciato di voler rinunciare alla commessa Finmeccanica”<ref target="http://www.ilfattoquotidiano.it/2013/02/14/tangenti-necessarie-long-indiana-contro-berlusconi-disastroso/499827/"> (leggi l’intervista a Swati Ramanathan, fondatrice dell’associazione anticorruzione indiana I Paid a Bribe)</ref>. </p>
    <p>Piga mostra ottimismo per il futuro. “Penso che le notizie sempre più frequenti di scandali di corruzione non costituiscono necessariamente un dato negativo”. Secondo l’esperto i numeri crescenti non coincidono necessariamente a un fenomeno in crescita, ma a una tolleranza che va pian piano diradandosi. “Segno che il dna degli italiani sta forse lentamente cambiando”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>