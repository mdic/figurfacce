<doc sitename="Il Fatto Quotidiano" title="Lavrov difende Berlusconi dopo lo scontro con Zelensky: &quot;Uomo ragionevole che non vede tutto o bianco o nero&quot; - Il Fatto Quotidiano" author="F Q" date="2023-03-02" url="https://www.ilfattoquotidiano.it/2023/03/02/lavrov-difende-berlusconi-dopo-lo-scontro-con-zelensky-uomo-ragionevole-che-non-vede-tutto-o-bianco-o-nero/7083463/" hostname="ilfattoquotidiano.it" description="Interviene anche il ministro degli Esteri russo, Serghej Lavrov, nel botta e risposta a distanza tra Silvio Berlusconi e il presidente ucraino, Volodymyr Zelensky. Uno scambio che ha evidenziato le differenti posizioni interne alla maggioranza di centrodestra sul sostegno all’Ucraina, tanto che i rappresentanti del governo hanno dovuto subito ribadire la ferma posizione filo-atlantista dell’esecutivo. …" categories="Mondo" tags="Guerra Russia Ucraina;Russia;Sergei Lavrov;Silvio Berlusconi;Ucraina;Volodymyr Zelensky" fingerprint="cda9402c290e0a31">
  <main>
    <head rend="h1">Lavrov difende Berlusconi dopo lo scontro con Zelensky: “Uomo ragionevole che non vede tutto o bianco o nero”</head>
    <graphic src="https://st.ilfattoquotidiano.it/wp-content/uploads/2022/05/02/lavrov-1-690x362.jpg"/>
    <p>Interviene anche il ministro degli Esteri russo, <hi rend="#b">Serghej Lavrov</hi>, nel botta e risposta a distanza tra <hi rend="#b">Silvio Berlusconi</hi> e il presidente ucraino, <hi rend="#b">Volodymyr Zelensky</hi>. Uno scambio che ha evidenziato le differenti posizioni interne alla maggioranza di centrodestra sul sostegno all’<hi rend="#b">Ucraina</hi>, tanto che i rappresentanti del governo hanno dovuto subito ribadire la ferma posizione filo-atlantista dell’esecutivo. Ma oggi il capo della diplomazia russa ha deciso di elogiare le posizioni del fondatore di <hi rend="#b">Forza Italia</hi>: “Sentiamo le valutazioni e le dichiarazioni di tanti leader internazionali e politici con esperienza – ha detto Lavrov rispondendo a una domanda della stampa italiana a amargine del <hi rend="#b">G20 in India</hi> – Ovviamente, Silvio Berlusconi è uno di loro. <hi rend="#b">È un uomo ragionevole</hi> che non cerca di dipingere tutto in bianco e nero, non cerca di intensificare tensioni nel mondo sotto lo slogan della lotta della democrazia contro l’autocrazia. Berlusconi comprende la necessità di risolvere i problemi da cui dipende la nostra vita”.</p>
    <p>Parole che non faranno piacere a Volodymyr Zelensky, ma nemmeno a <hi rend="#b">Giorgia Meloni</hi>. Nelle settimane scorse, il presidente ucraino aveva risposto a tono al leader forzista e, nel corso della visita della presidente del Consiglio a <hi rend="#b">Kiev</hi>, aveva manifestato anche con lei il proprio fastidio per le esternazioni berlusconiane. E lo aveva fatto nel corso della conferenza stampa congiunta: “Diversi leader hanno diritto di pensiero, il vero problema è l’approccio della società italiana che a quel leader ha dato un mandato. La casa di Berlusconi non è mai stata bombardata dai <hi rend="#b">missili</hi>, mai sono arrivati con i <hi rend="#b">carri armati</hi> nel giardino di casa sua, nessuno ha ammazzato i suoi parenti, non ha mai dovuto fare la valigia alle 3 di notte per scappare o la moglie ha dovuto cercare da mangiare. E tutto questo grazie all’amore fraterno della <hi rend="#b">Russia</hi>”.</p>
    <p>Uno scontro che aveva avuto inizio settimane prima, quando fu per primo Berlusconi, che non ha mai nascosto il rapporto privilegiato e decennale con <hi rend="#b">Vladimir Putin</hi>, a <ref target="https://www.ilfattoquotidiano.it/2023/02/12/berlusconi-di-nuovo-contro-zelensky-lo-giudico-molto-negativamente-e-a-meloni-io-da-premier-non-avrei-parlato-con-lui/7063070/">criticare l’operato di Zelensky</ref>. “Giudico il suo operato <hi rend="#b">molto negativamente</hi>“, aveva detto prima di commentare anche la scelta di Meloni di incontrarlo: “Io a parlare con Zelensky, se fossi stato il presidente del Consiglio, non ci sarei mai andato perché stiamo assistendo alla <hi rend="#b">devastazione del suo Paese</hi> e alla strage dei suoi soldati e dei suoi civili. Bastava che cessasse di attaccare le due Repubbliche autonome del <hi rend="#b">Donbass</hi> e questo non sarebbe accaduto, quindi giudico molto, molto negativamente il comportamento di questo signore”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>