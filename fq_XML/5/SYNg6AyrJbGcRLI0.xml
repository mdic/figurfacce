<doc sitename="Il Fatto Quotidiano" title="Indignados, no a laurea &quot;farsa&quot; per Napolitano: &quot;E' tra i responsabili della crisi attuale&quot; - Il Fatto Quotidiano" author="RQuotidiano" date="2012-01-16" url="http://www.ilfattoquotidiano.it/2012/01/16/indignados-laurea-farsa-napolitano-responsabili-della-crisi-attuale/184207/" hostname="ilfattoquotidiano.it" description="Mai laurea ad honorem fu più contestata. Ad opporsi alla decisione dell’Università di Bologna di conferire la laurea al" categories="Emilia Romagna" tags="Bologna;Crisi Economica;Ddl Gelmini;Finanza;Giorgio Napolitano;Lodo Alfano;Mario Monti;Silvio Berlusconi" fingerprint="a8edb6087be86c23">
  <main>
    <head rend="h1">Indignados, no a laurea “farsa” per Napolitano: “E’ tra i responsabili della crisi attuale”</head>
    <p><ref target="http://www.ilfattoquotidiano.it/wp-content/uploads/2012/01/Napolitano_er.jpg"/>Mai laurea ad honorem fu più contestata. Ad opporsi alla decisione dell’Università di Bologna di conferire la laurea al presidente della Repubblica <graphic src="http://www.ilfattoquotidiano.it/wp-content/uploads/2012/01/Napolitano_er.jpg" title="Napolitano_er"/></p>
    <p><hi rend="#b">Giorgio Napolitano</hi>sono gli indignados bolognesi che hanno organizzato per martedì sera un’assemblea pubblica per discutere le azioni di protesta contro la cerimonia indetta per il 30 gennaio.</p>
    <p>“<hi rend="#b">Occupy Bologna</hi>“, il gruppo di studenti universitari del capoluogo emiliano, ha elencato i motivi dell’opposizione alla laurea al capo dello stato prevista in Relazioni Internazionali. Napolitano, secondo gli indignati bolognesi “è tra i maggiori responsabili dello stato di soggezione ai diktat della<hi rend="#b"> finanza globale</hi> e alle manovre lacrime e sangue che questa impone tramite il suo sodale <hi rend="#b">Monti</hi>, è colui che ha spinto maggiormente per il bombardamento della <hi rend="#b">Libia</hi>, che ha introdotto i <hi rend="#b">Cpt </hi>nel nostro paese e che ha firmato provvedimenti come il <hi rend="#b">lodo Alfano</hi>, il pacchetto sicurezza, la<hi rend="#b"> legge Gelmini </hi>sull’università”.</p>
    <p>“L’anno passato – hanno ricordato nell’appello pubblicato su Facebook – il movimento contro la legge Gelmini e il governo Berlusconi fecero saltare l’inaugurazione dell’anno accademico bolognese; all’oggi, nella fase di crisi che viviamo, i motivi per tornare ad impedire la celebrazione di una vera e propria <hi rend="#b">farsa</hi> ci sembrano anche aumentati”. Per questo motivo il 30 gennaio non ci sarà “niente da inaugurare, niente da festeggiare: Giorgio la laurea te la consegniamo noi!”.</p>
    <p>
      <hi rend="#b">d.t.</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>