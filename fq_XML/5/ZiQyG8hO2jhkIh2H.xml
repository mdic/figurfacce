<doc sitename="Il Fatto Quotidiano" title="Legittimo impedimento, la Consulta respinge il ricorso di Berlusconi - Il Fatto Quotidiano" author="RQuotidiano" date="2013-06-19" url="http://www.ilfattoquotidiano.it/2013/06/19/legittimo-impedimento-consulta-respinge-ricorso-di-berlusconi-per-processo-mediaset/631229/" hostname="ilfattoquotidiano.it" description="La Corte costituzionale ha respinto il conflitto di attribuzione tra poteri dello Stato sul mancato riconoscimento del legittimo impedimento che l’ex premier Silvio Berlusconi aveva opposto in un’ udienza del processo Mediaset – del primo marzo 2010 – in quanto impegnato a presiedere un Consiglio dei ministri non programmato. Il ricorso per conflitto di attribuzione …" categories="Giustizia" tags="Consulta;Legittimo Impedimento;Processo Mediaset;Silvio Berlusconi" fingerprint="bfcfd0b9784fb91b">
  <main>
    <head rend="h1">Legittimo impedimento, la Consulta respinge il ricorso di Berlusconi</head>
    <graphic src="https://st.ilfattoquotidiano.it/wp-content/uploads/2013/06/berlusconi-interna-nuova.jpg" alt="Silvio Berlusconi"/>
    <p>La <hi rend="#b">Corte costituzionale</hi> ha respinto il <hi rend="#b">conflitto di attribuzione</hi> tra poteri dello Stato sul mancato riconoscimento del <hi rend="#b">legittimo impedimento</hi> che l’ex premier <hi rend="#b">Silvio Berlusconi</hi> aveva opposto in un’ udienza del <hi rend="#b">processo Mediaset</hi> – del primo marzo 2010 – in quanto impegnato a presiedere un Consiglio dei ministri non programmato.</p>
    <p>Il ricorso per conflitto di attribuzione fra poteri dello Stato era stato promosso dalla <hi rend="#b">Presidenza del Consiglio</hi> nei riguardi del <hi rend="#b">Tribunale di Milano</hi>, perché la corte negò il legittimo impedimento chiesto da Berlusconi e fece proseguire l’udienza. resta così pienament valida <ref target="http://www.ilfattoquotidiano.it/2013/05/23/mediaset-berlusconi-condannato-giudici-sistema-portato-avanti-nonostante-ruoli-pubblici/603397/">la condanna in appello a quattro anni inflitta a Berlusconi per frode fiscale</ref>, con annessa interdizione dai pubblici uffici. Aspetto, quest’ultimo, che ha infiammato la <hi rend="#b">polemica politica</hi>, con <ref target="http://www.ilfattoquotidiano.it/2013/06/19/gasparri-berlusconi-interdetto-dimissioni-da-parte-di-tutti-parlamentari-pdl/630562/">Maurizio Gasparri che ha minacciato le dimissioni in massa dei parlamentari Pdl</ref> in caso di “espulsione” di Berlusconi dalla vita politica per via giudiziaria. </p>
    <p>Nel dare ragione ai giudici di Milano, la Corte Costituzionale ha osservato che “dopo che per più volte il Tribunale aveva <hi rend="#b">rideterminato il calendario</hi> delle udienze a seguito di richieste di rinvio per legittimo impedimento, la riunione del Consiglio dei ministri, già prevista in una precedente data non coincidente con un giorno di udienza dibattimentale, è stata fissata dall’imputato Presidente del Consiglio in altra data coincidente con un giorno di udienza, senza fornire alcuna indicazione (diversamente da quanto fatto nello stesso processo in casi precedenti), né circa la necessaria concomitanza e la ‘non rinviabilità’ dell’impegno, né circa una data alternativa per definire un nuovo calendario”.</p>
    <p>Sul piede di guerra i legali dell’ex premier, <hi rend="#b">Niccolò Ghedini</hi> e <hi rend="#b">Piero Longo</hi>: “I precedenti della Corte Costituzionale in tema di legittimo impedimento sono inequivocabili e non avrebbero mai consentito soluzione diversa dall’accoglimento del conflitto proposto dalla presidenza del Consiglio dei Ministri. Evidentemente la decisione assunta si è basata su<hi rend="#b"> logiche diverse</hi> che non possono che destare <hi rend="#b">grave preoccupazione</hi>“. Secondo i legali, “la preminenza della giurisdizione rispetto alla legittimazione di un governo a decidere tempi e modi della propria azione appare davvero al di fuori di ogni logica giuridica”. In conclusione, accusano Ghedini e Longo, la decisione “ampiamente annunciata da giorni da certa <hi rend="#b">stampa politicamente orientata</hi>, non sorprende visti i precedenti della stessa Corte quando si è trattato del presidente Berlusconi e fa ben comprendere come la composizione della stessa non sia più adeguata per offrire ciò che sarebbe invece necessario per un organismo siffatto”.</p>
    <p>Nessuna dichiarazione ufficiale arriva invece dagli uffici della <hi rend="#b">Procura di Milano</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>