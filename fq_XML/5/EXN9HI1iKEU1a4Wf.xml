<doc sitename="Il Fatto Quotidiano" title="Silvio Berlusconi, dal tumore all'uveite fino al Covid: tutti i guai di salute del leader di Fi - Il Fatto Quotidiano" author="F Q" date="2023-04-06" url="https://www.ilfattoquotidiano.it/2023/04/06/silvio-berlusconi-dal-tumore-alluveite-fino-al-covid-tutti-i-guai-di-salute-del-leader-di-fi/7122330/" hostname="ilfattoquotidiano.it" description="Il cancro, l'intervento a cuore aperto, fino alla &quot;malattia infernale&quot;: storia dei problemi di salute dell'ex premier" categories="Politica" tags="Silvio Berlusconi" fingerprint="13efd97c7c2b4014">
  <main>
    <head rend="h1">Silvio Berlusconi, dal tumore all’uveite fino al Covid: tutti i guai di salute del leader di Fi</head>
    <graphic src="https://st.ilfattoquotidiano.it/wp-content/uploads/2023/04/06/a943dc4c-c953-4512-9d43-9260f119a7d0-690x362.jpg"/>
    <p>Era il maggio <hi rend="#b">1997</hi> quando <hi rend="#b">Silvio Berlusconi</hi> venne operato per un <hi rend="#b">tumore alla prostata</hi> all’ospedale San Raffaele, che lui stesso ha contribuito a realizzare alle porte di Milano, non lontano dagli studi Mediaset e da Milano 2. Un problema di salute del quale il presidente di <hi rend="#b">Forza Italia</hi> ha parlato solo alcuni anni dopo con i ragazzi di una comunità di recupero in Veneto. Da quell’intervento, molti sono stati i <hi rend="#b">ricoveri</hi> e le operazioni a cui l’ex premier, <ref target="https://www.ilfattoquotidiano.it/2023/04/06/silvio-berlusconi-ipotesi-leucemia-quadro-clinico-terapia-intensiva/7122278/">ora costretto in terapia intensiva in una situazione “complessa”</ref>, si è sottoposto.</p>
    <p>Nel <hi rend="#b">2006</hi> ad <hi rend="#b">Anversa</hi> è stato operato per l’asportazione di un <hi rend="#b">frammento al menisco</hi>. A fine novembre dello stesso anno, è stato ricoverato per un <hi rend="#b">malore</hi> a una kermesse di Forza Italia a <hi rend="#b">Montecatini</hi> e il mese successivo è volato a <hi rend="#b">Cleveland</hi>, in Ohio, gli è stato impiantato un <hi rend="#b">pacemaker</hi>. Al San Raffaele è stato ricoverato anche il <hi rend="#b">13 dicembre 2009</hi>, dopo che a una manifestazione elettorale in piazza Duomo il presidente di Forza Italia era stato colpito sul viso da una statuetta della cattedrale scagliata da <hi rend="#b">Massimo Tartaglia</hi>, poi processato per lesioni pluriaggravate e ritenuto incapace di intendere e volere. Più volte in seguito, a causa dei danni dell’aggressione, Berlusconi si è dovuto sottoporre a cure e interventi, incluso uno alla <hi rend="#b">mandibola</hi> nel 2011.</p>
    <p>È del 2010 un intervento all’<hi rend="#b">Humanitas di Rozzano</hi> per una <hi rend="#b">tendinite</hi> alla mano sinistra, Nel <hi rend="#b">2013</hi> è l’<hi rend="#b">uveite</hi>, una patologia dell’occhio, a costringerlo a un ricovero al San Raffaele, nell’aprile <hi rend="#b">2014</hi> una infiammazione al ginocchio e nel dicembre dello stesso un acuirsi dell’uveite. Nel <hi rend="#b">dicembre 2015</hi> Berlusconi è stata necessaria la sostituzione del pacemaker, eseguita sempre al San Raffaele. Nel <hi rend="#b">2016</hi> l’ex presidente del Consiglio si è sottoposto a un intervento di <hi rend="#b">cataratta</hi> e poi a un’intervento per la sostituzione della <hi rend="#b">valvola aortica</hi> a giugno.</p>
    <p>Nel <hi rend="#b">2019</hi> è stato operato per una <hi rend="#b">occlusione intestinale</hi>. Nel settembre del <hi rend="#b">2020</hi> a costringerlo a uno stop e al ricovero di nuovo al San Raffaele è stato il <hi rend="#b">Covid</hi>, come lo ha chiamato lui stesso una<hi rend="#b"> “infernale malattia”</hi>. Dimesso dopo una decina di giorni ha dovuto fare a lungo i conti con gli strascichi della malattia, che lo hanno portato ad altri brevi ricoveri. Nel <hi rend="#b">gennaio 2021</hi> è anche stato ricoverato per alcuni giorni a <hi rend="#b">Montecarlo</hi>, al <hi rend="#b">centro cardiotoracico</hi> di Monaco. L’ultimo ricovero al San Raffaele è stato quello di fine marzo, quattro giorni di degenza, fino alla corsa in ospedale di mercoledì mattina. La Tac, gli esami del sangue e la decisione di allettarlo in <hi rend="#b">terapia intensiva</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>