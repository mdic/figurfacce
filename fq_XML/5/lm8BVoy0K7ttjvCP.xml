<doc sitename="Il Fatto Quotidiano" title="&quot;Vi prego, votate Pd&quot;, l'endorsement per Bersani di don Angelo Fanucci - Il Fatto Quotidiano" author="RQuotidiano" date="2013-02-22" url="http://www.ilfattoquotidiano.it/2013/02/22/vi-prego-votate-pd-lendorsement-per-bersani-di-don-angelo-fanucci/509163/" hostname="ilfattoquotidiano.it" description="Endorsement. Termine inglese di dubbio gusto estetico, che però sintetizza bene il concetto: l’indicazione – o il consiglio – di voto, per questo o quell’altro candidato, partito o schieramento. Di questi tempi va di moda, e ci mancherebbe altro, visto che mancano pochi giorni alle elezioni. Personaggi più o meno pubblici fanno a gara per …" categories="Elezioni 2013" tags="Chiesa;Elezioni Politiche 2013;Imu;PD;PDL;Pier Luigi Bersani;Silvio Berlusconi" fingerprint="289ce4f4c9fef4ed">
  <main>
    <head rend="h1">“Vi prego, votate Pd”, l’endorsement per Bersani di don Angelo Fanucci</head>
    <graphic src="https://st.ilfattoquotidiano.it/wp-content/uploads/2013/02/donfanucci_interna_nuova.jpg" alt="Don Angelo Fanucci"/>
    <p><hi rend="#b">Endorsement</hi>. Termine inglese di dubbio gusto estetico, che però sintetizza bene il concetto: l’indicazione – o il consiglio – di voto, per questo o quell’altro candidato, partito o schieramento. Di questi tempi va di moda, e ci mancherebbe altro, visto che mancano pochi giorni alle elezioni. Personaggi più o meno pubblici fanno a gara per esprimere il proprio parere. E così c’è chi riceve “l’appoggio” di un cantante (<hi rend="#b">Beppe Grillo</hi> da <hi rend="#b">Adriano Celentano</hi>), chi quello di uno sportivo (<hi rend="#b">Gianluigi Buffon</hi> per <hi rend="#b">Mario Monti</hi>). Chi, addirittura, da un sacerdote.</p>
    <p>E’ il caso di <hi rend="#b">Pier Luigi Bersani</hi> che – non a sorpresa, c’è da dire – si ritrova “candidato ideale” di <hi rend="#b">don Angelo Fanucci</hi>, animatore da decenni della <hi rend="#b">Comunità di Capodarco</hi> a Gubbio, in provincia di Perugia. “Vi prego, votate per il Pd”, scrive don Angelo in un’e-mail spedita ai suoi collaboratori. Un messaggio che più chiaro non si può. Ma il sacerdote ci tiene a precisare i motivi che lo hanno spinto a chiedere agli amici di appoggiare il Partito democratico: “Se la destra andrà al potere, o se la sinistra non avrà i numeri per governare con tranquillità e giustizia, per noi del sociale saranno guai”.</p>
    <p>Il messaggio è rivolto agli operatori del sociale, alle famiglie dei disabili e “a tutti coloro che sentono fortemente il problema dei soggetti svantaggiati”. Don Angelo invita gli elettori a non lasciarsi condizionare dalle “piccole défaillances della sinistra in questioni locali”, né di farsi abbindolare dalle trovate elettorali di Berlusconi, definito l’ex <hi rend="#b">Omino di Ceralacca</hi> (la definizione era già stata usata in passato dallo stesso don Angelo, <hi rend="#i">ndr</hi>). Il sacerdote spiega di avere preso questa iniziativa “dopo l’ultima, indegna trovata di quel cialtrone di Berlusconi, quella dell’<hi rend="#b">Imu</hi>“, che lo ha “angosciato”, ma “anche indipendentemente da questo”.</p>
    <p>La lettera di don Angelo ha suscitato immediate reazioni, nel mondo politico e in quello ecclesiastico. “Don Angelo Fanucci – accusa il deputato uscente del Pdl <hi rend="#b">Rocco Girlanda</hi> – da sempre fa politica, e la fa da anti-berlusconiano fervente”. Il coordinatore umbro del <hi rend="#b">Popolo della libertà</hi> condanna fermamente l’iniziativa del sacerdote: “Non credo sia utile, per chi fa il mestiere di don Fanucci, confondere la politica con l’attività di pastore di anime. Senza contare che la Chiesa è da sempre più vicina non alle posizioni del partito per cui il sacerdote in questione invita a votare, ma a quelle di un Pdl che sostiene la famiglia tradizionale, il matrimonio tra uomo e donna e la lotta all’eutanasia”.</p>
    <p>Anche il <hi rend="#b">vescovo di Gubbio</hi>, mons. Mario Ceccobelli, prende le distanze: “Queste di don Angelo sono iniziative personali. Io non prendo posizione, i cristiani sono in tutti i partiti. Ho già chiesto di <hi rend="#b">votare secondo coscienza</hi> e secondo un discernimento prudente e saggio”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>