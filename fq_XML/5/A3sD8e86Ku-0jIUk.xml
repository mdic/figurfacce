<doc sitename="Il Fatto Quotidiano" title="&quot;Sei come Berlusconi&quot;. Bossi contestato grida: &quot;Lascialo stare, è stupido come te&quot; - Il Fatto Quotidiano" author="Silvia Bia" date="2012-05-01" url="http://www.ilfattoquotidiano.it/2012/05/01/come-berlusconi-bossi-contestato-grida-lascialo-stare-stupido-come/214365/" hostname="ilfattoquotidiano.it" description="“Sei come Berlusconi!” Un parola di troppo, e un nome che suona quasi come un insulto, fa scoppiare il putiferio durante il comizio di Umberto Bossi," categories="Emilia Romagna" tags="Francesco Belsito;Giancarlo Giorgetti;Lega;Mario Monti;Parma;Silvio Berlusconi;Umberto Bossi" fingerprint="a4ed5efde8aa4935">
  <main>
    <head rend="h1">“Sei come Berlusconi”. Bossi contestato grida: “Lascialo stare, è stupido come te”</head>
    <p>Il senatur provocato da due ragazzi replica con offese all'ex presidente del consiglio e suo ex alleato di ferro. Sulle inchieste giudiziarie: "Non potevano attaccare me e hanno coinvolto i miei figli. Per distruggerci lo Stato ha usato il centralismo romano. Ma non ci riusciranno. Dobbiamo però restare uniti"</p>
    <p><ref target="http://www.ilfattoquotidiano.it/2012/05/01/come-berlusconi-bossi-contestato-grida-lascialo-stare-stupido-come/214365/bossicontestato_er/"/>“Sei come Berlusconi” Un parola di troppo, e un nome che suona quasi come un insulto, fa scoppiare il putiferio durante il comizio di<graphic src="http://www.ilfattoquotidiano.it/wp-content/uploads/2012/05/bossicontestato_er.jpg" title="bossicontestato_er"/></p>
    <p><hi rend="#b">Umberto Bossi</hi>, a</p>
    <p><hi rend="#b">Parma</hi>per sostenere il candidato della</p>
    <p><hi rend="#b">Lega Nord Andrea Zorandi</hi>.</p>
    <p>È un ragazzino, seduto con un amico in terza fila nella sala dell’<hi rend="#i">Hotel de La Ville</hi> gremita di centinaia di simpatizzanti e sostenitori del <hi rend="#b">Carroccio</hi>, ad affrontare a viso aperto il Senatur. Bossi ha cominciato a parlare da qualche minuto e sta ribadendo l’errore di aver lasciato entrare i propri figli nella Lega. “Non potendo attaccare me – dice Bossi – <hi rend="#b">hanno coinvolto i miei figli</hi>”. È su questa frase che dalla platea, a pochi passi da lui, un giovane si alza in piedi. <hi rend="#b">“Come Berlusconi!”</hi>. Secca la risposta di Bossi, che replica immediatamente: “Lascia stare Berlusconi – dice –<hi rend="#b"> è stupido come te”</hi>. Ma i due insistono: “Hai detto che questo è un Paese di merda, ma è così perché ci siete voi”. Il battibecco dura qualche istante, ma nella sala si scatena la rabbia e in un attimo leghisti e forze dell’ordine accerchiano i due giovanissimi contestatori, per poi spingerli fuori accompagnati da fischi e cori di insulti.</p>
    <p>“Una bravata” diranno poi gli uomini della <hi rend="#b">Digos</hi> chiamati sul posto a identificare i due minorenni di Parma, ma che per un attimo ha fatto sudare freddo i rappresentanti della sezione provinciale del Carroccio, che visti i tempi che corrono per la Lega, temevano qualche atto di protesta durante la manifestazione. A riportare tutti all’ordine e a minimizzare sull’accaduto è stato lo stesso Bossi, che prima di riprendere il suo discorso si è rivolto a chi stava allontanando il ragazzo dalla sala: “Lascialo stare, è un pirla”.</p>
    <p>Poi il<hi rend="#b"> presidente federale della Lega</hi> ha ripreso il suo comizio, parlando del complotto ai danni del Carroccio portato avanti da Roma. “Ce ne stanno facendo di tutti i colori – ha dichiarato – se non ci fosse stato il governo <hi rend="#b">Monti</hi> non ci sarebbe stato niente di quello che è successo. Era da mesi che avevano architettato tutto, da mesi che sapevano e aspettavano il momento giusto per cercare di rovinarci”.</p>
    <p>Le presunte tangenti, i rapporti con la ’ndrangheta, le inchieste: tutto preparato ad hoc, secondo il Senatur, per minare la forza della Lega proprio a qualche mese dalle elezioni. “Il motivo è perché siamo stati i soli ad opporci al governo Monti – spiega Bossi – e <hi rend="#b">per distruggerci lo Stato ha usato i mezzi del centralismo romano</hi>, come polizia e magistratura. Sono riusciti a metterci dentro un mafioso, e da lì viene tutto il male – aggiunge, riferendosi probabilmente all’ex tesoriere <hi rend="#b">Francesco Belsito</hi> – ma noi continueremo a lottare, fino alla libertà della Padania”. Poche parole invece sull’espulsione del senatore leghista Piergiorgio Stiffoni, accusato di peculato: “Chi sbaglia paga – ha commentato Bossi – noi non copriamo nessuno”.</p>
    <p>Dure invettive sono andate poi ai provvedimenti di Monti, dalle buste paga “pesanti” alle pensioni, fino all’Imu: “I sindaci devono dare battaglia a questi provvedimenti che penalizzano la gente”.</p>
    <p>Ad acclamarlo decine di militanti, che innalzano gli striscioni<hi rend="#b"> “Tempo scaduto. Padania subito secessione”</hi>. E Bossi continua a invocare ancora l’unità per il movimento, nonostante le difficoltà del presente. “Pensano di averci fatti fuori, e invece noi siamo qui a lottare ancora. Ma dobbiamo stare attenti, non ci dobbiamo dividere, altrimenti lo Stato utilizzerà tutti i suoi mezzi per distruggerci”.</p>
    <p>L’ultimo appello del Senatur, a Parma insieme al segretario della Lega lombarda <hi rend="#b">Giancarlo Giorgetti</hi> e agli esponenti locali del <hi rend="#b">Carroccio</hi>, è per il futuro della città: “Zorandi è la persona giusta per vincere. La Lega è forte e può andare da sola, anche a Parma”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>