<doc sitename="Il Fatto Quotidiano" title="Zingaropoli a Milano, il giudice condanna la Lega e il Pdl per discriminazione - Il Fatto Quotidiano" author="RQuotidiano" date="2012-06-13" url="http://www.ilfattoquotidiano.it/2012/06/13/zingaropoli-a-milano-il-giudice-condanna-la-lega-e-il-pdl-per-discriminazione/262128/" hostname="ilfattoquotidiano.it" description="Zingaropoli. Nei giorni della campagna elettorale per la poltrona di sindaco di Milano Pdl e Lega evocavano questa immagine nei cittadini per opporsi alla candidatura sempre più forte dell’avvocato Giuliano Pisapia, poi diventato primo cittadino. In quel periodo i toni era più che accessi e i manifesti elettorali, per esempio quello che poneva sullo stesso …" categories="Diritti" tags="Giuliano Pisapia;Rom;Silvio Berlusconi;Sinti;Umberto Bossi" fingerprint="e1cf6767e8ceabad">
  <main>
    <head rend="h1">Zingaropoli a Milano, il giudice condanna la Lega e il Pdl per discriminazione</head>
    <p>Bossi e Berlusconi tentavano così di contrastare l'elezione di Giuliano Pisapia alla poltrona di sindaco. Per il giudice "emerge con chiarezza la valenza gravemente offensiva e umiliante di tale espressione che ha l'effetto non solo di violare la dignità dei gruppi etnici sinti e rom, ma altresì di favorire un clima intimidatorio e ostile nei loro confronti"</p>
    <graphic src="https://st.ilfattoquotidiano.it/wp-content/uploads/2012/06/bb_interna-nuova.jpg"/>
    <p><hi rend="#b">Zingaropoli</hi>. Nei giorni della <hi rend="#b">campagna elettorale</hi> per la poltrona di sindaco di Milano<hi rend="#b"> Pdl</hi> e <hi rend="#b">Lega</hi> evocavano questa immagine nei cittadini per opporsi alla candidatura sempre più forte dell’avvocato <hi rend="#b">Giuliano Pisapia,</hi> poi diventato primo cittadino. In quel periodo i toni era più che accessi e i manifesti elettorali, per esempio quello che poneva sullo stesso piano pm di Milano e brigatisti avevano portato a un’inchiesta penale. In questo caso però è stato il Tribunale civile di Milano ha condannato, dichiarando il carattere “<hi rend="#b">discriminatorio</hi>” di quell’espressione, i due partiti di centrodestra. </p>
    <p>Il ricorso era stato presentato dal <hi rend="#b">Naga,</hi> Associazione Volontaria di assistenza Socio Sanitaria e per i Diritti di Cittadini Stranieri, <hi rend="#b">Rom e Sinti</hi> nei confronti di Lega Nord e Pdl per i <hi rend="#b">manifesti</hi> affissi e <ref target="http://tv.ilfattoquotidiano.it/2011/05/19/milano-bossi-pisapia-e-matto/112314/">le dichiarazioni fatte da Silvio Berlusconi e Umberto Bossi</ref>. I due partiti dovranno rimborsare le spese di giudizio e la sentenza dovrà essere pubblicata entro trenta giorni sul Corriere della Sera. “Emerge con chiarezza – scrive nella sentenza il giudice Orietta Micciche’ – la valenza gravemente offensiva e</p>
    <p><hi rend="#b">umiliante</hi>di tale espressione che ha l’effetto non solo di violare la dignità dei gruppi etnici sinti e rom, ma altresì di favorire un</p>
    <p><hi rend="#b">clima intimidatorio</hi>e ostile nei loro confronti”.</p>
    <p><ref target="http://www.ilfattoquotidiano.it/2011/05/25/zingaropoli-l%E2%80%99ha-inventata-la-colli/113587/">La polemica, ormai vecchia di un anno, aveva scatenato un dibattito acceso</ref>.</p>
    <p>“Per la prima volta in Italia viene depositato un provvedimento giudiziario che condanna dei partiti politici per <hi rend="#b">discriminazione –</hi> commenta <hi rend="#b">Pietro Massarotto</hi>, Presidente del Naga – è per noi una vittoria molto importante e vorremmo fosse intesa come un messaggio molto chiaro contro la normalizzazione dell’emarginazione e delle pratiche di esclusione sociale a cui purtroppo siamo stati abituati”. Si sosteneva nel ricorso che non fosse possibile né<hi rend="#b"> legittimo</hi> per un partito politico utilizzare slogan e dichiarazioni manifestamente discriminatori. Speriamo che questo rappresenti un passo verso l’effettiva tutela delle minoranze nel nostro Paese, ma quello che più speriamo è di non dover mai più intervenire per questo genere di <hi rend="#b">discriminazioni istituzionali</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>