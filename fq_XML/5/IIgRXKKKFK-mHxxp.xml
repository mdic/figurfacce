<doc sitename="Il Fatto Quotidiano" title="&quot;L'azione del Csm contro il giudice Esposito? Legittima ma irrilevante&quot; - Il Fatto Quotidiano" author="Marco Lillo" date="2013-08-08" url="http://www.ilfattoquotidiano.it/2013/08/08/lazione-del-csm-contro-giudice-esposito-legittima-ma-irrilevante/680252/" hostname="ilfattoquotidiano.it" description="La pratica aperta sul presidente Antonio Esposito dal Csm è “legittima ma priva di rilevanza”. Certo l’intervista al Mattino è “inopportuna” ma il Csm potrebbe considerare l’ipotesi di aprire una pratica a tutela del magistrato sottoposto ad attacchi da parte dei politici. Questo è il pensiero di Angelantonio Racanelli, già pm a Roma, ora membro …" categories="Giustizia" tags="Antonio Esposito;Cassazione;Csm;Il Mattino;Interviste;Processo Mediaset;Silvio Berlusconi" fingerprint="a0833e19cb2240a1">
  <main>
    <head rend="h1">“L’azione del Csm contro il giudice Esposito? Legittima ma irrilevante”</head>
    <graphic src="https://st.ilfattoquotidiano.it/wp-content/uploads/2013/08/racanelli-interna.jpg" alt="Racanelli"/>
    <p>La pratica aperta sul presidente <hi rend="#b">Antonio Esposito</hi> dal Csm è “legittima ma priva di <hi rend="#b">rilevanza</hi>”. Certo l’intervista al Mattino è “<hi rend="#b">inopportuna</hi>” ma il <hi rend="#b">Csm</hi> potrebbe considerare l’ipotesi di aprire una pratica a tutela del <hi rend="#b">magistrato</hi> sottoposto ad attacchi da parte dei politici. Questo è il pensiero di <hi rend="#b">Angelantonio Racanelli</hi>, già pm a Roma, ora membro togato del Csm con i moderati di Magistratura Indipendente.</p>
    <p><hi rend="#b">Consigliere Racanelli, il Csm davvero metterà sotto accusa Esposito?</hi><lb/>La trasmissione d’urgenza alla prima commissione della pratica aperta su richiesta legittima dei tre membri laici del Pdl è un’attività ordinaria. Credo che nel caso specifico potrebbe non avere alcuna rilevanza concreta. L’azione disciplinare infatti non spetta al Csm e qualora si ravvisassero gli elementi dell’illecito disciplinare la pratica sarebbe trasmessa ai titolari, cioè al procuratore generale e al ministro Anna Maria Cancellieri.</p>
    <p><hi rend="#b">Perché allora il comitato di presidenza del Csm ha inviato la pratica in prima commissione?</hi><lb/>Perché è la commissione competente sulle questioni di incompatibilità ambientale ex articolo due. Per capirci è quel tipo di incompatibilità applicata ai casi del Gip Forleo e del Pm Laudati. Ma secondo me non può esserci un’ipotesi del genere perché non siamo in presenza di condotta incolpevole. In questo caso trattasi di comportamento volontario.</p>
    <p><hi rend="#b">E lei intravede nel comportamento di Esposito un rilievo disciplinare?</hi><lb/>Non posso dire nulla: sono un membro supplente della sezione disciplinare che potrebbe essere chiamata a giudicare.</p>
    <p><hi rend="#b">Se parliamo in termini generali, però, la legge del 2006 prevede l’illecito disciplinare solo quando il magistrato rilascia dichiarazioni su un procedimento di cui si è occupato ma che non è ancora definitivo con sentenza irrevocabile. Nel caso di Berlusconi la sentenza è definitiva.</hi><lb/>La norma è molto chiara, ma non le dico una parola in più. Mi pare che ci sia già un magistrato che ha rilasciato un’intervista di troppo su temi generali…</p>
    <p><hi rend="#b">Ritiene che Esposito avrebbe dovuto scegliere il silenzio?</hi><lb/>Certo. Quell’intervista è assolutamente inopportuna. Non ricordo casi di presidenti di collegio di Cassazione che rilasciano dichiarazioni prima del deposito della motivazione.</p>
    <p><hi rend="#b">Facciamo un passo indietro. Non pensa che Esposito sia stato indotto a rilasciare l’intervista dal silenzio assordante di Anm e Csm? Ci sono state decine di dichiarazioni contro il magistrato, articoli che lo accusavano di anticipare le sentenze, per molto meno ci sono state difese a spada tratta. Per lui nulla. Nemmeno dopo la manifestazione di Roma sotto palazzo Grazioli.</hi><lb/>Le sentenze si possono criticare, anche se bisognerebbe aspettare almeno le motivazioni. Posso capire una reazione forte dell’imputato che si professa innocente ma non si può arrivare a delegittimare il magistrato che è privo di strumenti di tutela. Nel nostro Stato vale il principio della separazione di poteri e ciascun potere deve rispettare l’altro.</p>
    <p><hi rend="#b">Daniela Santanchè ha detto che la sentenza di condanna è il punto di arrivo di una persecuzione politica: qui non era forse il caso di intervenire da parte del Csm visto che si dice che una sentenza firmata da 5 giudici è persecuzione?</hi><lb/>Ogni volta che si va oltre il diritto di critica si sbaglia. Ci sono numerosi casi di giornalisti e politici condannati perché hanno parlato di uso politico della giustizia. Ai magistrati però si chiede un senso di responsabilità maggiore. Al giudice non è consentito replicare via stampa al politico. Il magistrato può chiedere al Csm di essere tutelato oppure ovviamente può querelare.</p>
    <p><hi rend="#b">Per questo l’Associazione Nazionale Magistrati e il Consiglio superiore forse potevano intervenire, no?</hi><lb/>Ricordo un intervento del Presidente dell’Anm Rodolfo Sabelli dopo le dichiarazioni di Berlusconi.</p>
    <p><hi rend="#b">Sì, ma era riferito all’assenza di un regime in Italia e non era una difesa dei giudici attaccati sul piano personale, come Esposito che poi ha rilasciato l’intervista al Mattino.</hi><lb/>Esposito avrebbe potuto chiedere al presidente Santacroce di intervenire con un comunicato in sua difesa oppure poteva chiedere di aprire una pratica a sua tutela al Csm. Tenga presente che siamo in un periodo particolare. È estate e c’è ormai una prassi restrittiva sulle azioni a tutela. Non escludo che al rientro dalle ferie, una volta studiate con attenzione le dichiarazioni alla stampa, la pratica a tutela si apra comunque.</p>
    <p>Da <hi rend="#i">Il Fatto Quotidiano </hi>dell’8 agosto 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>