<doc sitename="Il Fatto Quotidiano" title="Taormina: &quot;Leggi ad personam? Per salvare B. abbiamo fatto un disastro&quot; - Il Fatto Quotidiano" author="Fabrizio d'Esposito" date="2012-08-13" url="http://www.ilfattoquotidiano.it/2012/08/13/taormina-leggi-ad-personam-per-salvare-b-abbiamo-fatto-disastro/324508/" hostname="ilfattoquotidiano.it" description="La taglia sulla cattura di Bin Laden, un tesoro da 25 milioni di dollari, è l’ultima, ardita frontiera professionale dell’avvocato Carlo Taormina, principe reggente di Filettino, in provincia di Frosinone. Per conto di Mary Pace, giornalista e compagna del fu Guido Giannettini del Sid, l’ex sottosegretario berlusconiano ha citato in giudizio il Dipartimento di Stato …" categories="Politica" tags="Arcore;Carlo Taormina;Ex Cirielli;Silvio Berlusconi" fingerprint="fda7187ef95fc00d">
  <main>
    <head rend="h1">Taormina: “Leggi ad personam? Per salvare B. abbiamo fatto un disastro”</head>
    <graphic src="https://st.ilfattoquotidiano.it/wp-content/uploads/2012/08/carlo-taormina-interna-nuova.jpg"/>
    <p>La taglia sulla cattura di <hi rend="#b">Bin Laden</hi>, un tesoro da 25 milioni di dollari, è l’ultima, ardita frontiera professionale dell’avvocato <hi rend="#b">Carlo Taormina</hi>, principe reggente di Filettino, in provincia di Frosinone. Per conto di <hi rend="#b">Mary Pace</hi>, giornalista e compagna del fu <hi rend="#b">Guido Giannettini</hi> del Sid, l’ex sottosegretario berlusconiano ha citato in giudizio il Dipartimento di Stato degli Stati Uniti e il ministero dell’Interno del nostro Paese. A entrambi, la Pace sostiene di aver fornito nell’agosto del 2003 l’esatta ubicazione del nascondiglio di Bin Laden in Pakistan. <ref target="http://www.ilfattoquotidiano.it/2011/05/02/osama-bin-laden-ucciso-in-pakistan-da-commando-americano/108387/">Il 2 maggio 2011, il capo di al Qaeda è stato ucciso</ref> proprio nella zona indicata dalla cliente di Taormina.</p>
    <p><hi rend="#b">Da Cogne al Pakistan, senza frontiere.</hi>Legga l’atto di citazione, eccolo qua.</p>
    <p><hi rend="#b">Ma la Pace come sapeva il luogo?</hi>Glielo rivelò Giannettini in punto di morte. La Digos ha raccolto le informazioni a casa sua.</p>
    <p><hi rend="#b">Lei, professore, reclama anche la casa del delitto di Cogne.</hi>Non ho visto un euro dalla Franzoni.</p>
    <p><hi rend="#b">È in carcere per l’omicidio del figlio Samuele.</hi>Grazie a me le hanno ridotto la pena da 30 a 13 anni, non mi sembra tanto per un infanticidio.</p>
    <p><hi rend="#b">Convinto ancora della sua innocenza?</hi>Non ci casco. Sì è innocente. È una storia ancora tutta da scrivere.</p>
    <p><hi rend="#b">La sua fama di giurista ha rischiato di brutto con il sangue di gatto.</hi>Invece era cacca di cane. Quelle impronte non le avevamo create noi, non avevamo falsificato nulla. Se lei mette il luminol su un’albicocca, il segnale le dirà che è sangue.</p>
    <p><hi rend="#b">Maledetto luminol.</hi>È un processo che non mi ha portato bene. Mi ha assorbito in maniera totale per quattro anni.</p>
    <p><hi rend="#b">Una dedizione dispendiosa. Lei chiede 700mila euro. In alternativa lo chalet.</hi>La metà sono spese. Ho fatto 120 viaggi aerei.</p>
    <p><hi rend="#b">I voli costano.</hi>Ho fatto una richiesta formale di messa in mora.</p>
    <p><hi rend="#b">Berlusconi è un cliente migliore, puntuale nei pagamenti?</hi>A differenza di altri, non sono mai stato suo legale. Anche se gli ho dato tanti consigli.</p>
    <p><hi rend="#b"> E scritto varie leggi ad personam.</hi>Facevamo le leggi ad personam perché in quei momenti la giustizia era lo strumento per non legittimare politicamente Berlusconi.</p>
    <p><hi rend="#b">Una guerra civile per voi.</hi>Eravamo convinti di fare bene e di vincere in Parlamento coi numeri.</p>
    <p><hi rend="#b">Si è pentito?</hi>Sì, perché per fare fronte alle norme ad personam abbiamo fatto leggi più dure per i cittadini normali. Dovevamo far vedere che eravamo legislatori illuminati.</p>
    <p><hi rend="#b"> La ex-Cirielli: prescrizione ridotta, ma pene più dure per i recidivi.</hi>Un disastro. Un mio cliente per uno schiaffo ha preso 16 anni e mezzo, più della Franzoni. Pena aumentata di due terzi perché era recidivo.</p>
    <p><hi rend="#b">Nemesi dell’illuminismo berlusconiano.</hi>Nel 2006 non mi hanno messo più in lista. Di fatto mi hanno cacciato.</p>
    <p><hi rend="#b">Berlusconi ingrato è un evento.</hi>Lui ha sempre negato. Mi disse: ‘Non sono stato io, le giuro che la cosa mi è sfuggita’. Invece ha avuto forti pressioni.</p>
    <p><hi rend="#b">Da chi?</hi>Cicchitto, Verdini, Ghedini. Mi hanno sempre visto come il fumo negli occhi.</p>
    <p><hi rend="#b">Perché?</hi>Denunciavo lo stato del partito, a tutti i livelli. Non si faceva politica, ma altro.</p>
    <p><hi rend="#b">Malaffare?</hi>Sono stato già querelato, lasciamo perdere.</p>
    <p><hi rend="#b">La mignottocrazia, poi.</hi>Fin quando ho frequentato Berlusconi e sono stato vicino alla famiglia è stato tutto corretto.</p>
    <p><hi rend="#b">Dopo?</hi>Una persona che partecipava a queste feste mi riferì che c’erano anche escort gay.</p>
    <p><hi rend="#b">Sodoma e Arcore, chi l’avrebbe detto.</hi>Ma non per Berlusconi, forse per altri partecipanti, stando a questi racconti.</p>
    <p><hi rend="#b">Cronache da bassissimo impero.</hi>Gli scandali sessuali sono stati devastanti per Berlusconi. E credo che non finiranno.</p>
    <p><hi rend="#b">Perché?</hi>Berlusconi è ritornato, per fortuna, ma gliela faranno pagare.</p>
    <p><hi rend="#b">Per fortuna?</hi>Saluto con entusiasmo il suo ritorno. Se accende una nuova speranza di liberalismo per me è un fatto positivo.</p>
    <p><hi rend="#b"> Lei però si è fatto rivedere con Sgarbi alla presentazione del Partito della Rivoluzione.</hi>Sgarbi ha tirato fuori questo partito, ma non ha aggiunto liberale alla rivoluzione.</p>
    <p><hi rend="#b">PdRL suona meglio?</hi>Io voglio fare un contenitore che recuperi il malcontento di Lega e Pdl.</p>
    <p><hi rend="#b">Una rete come propone Volpe Pasini, neoconsigliere di Berlusconi.</hi>Non me ne frega niente di Volpe Pasini. Quattro anni fa ho fondato la Lega Italia. Ci stiamo preparando per le elezioni in Sicilia.</p>
    <p><hi rend="#b">Lei è già in campagna elettorale.</hi>Il 25 agosto sarò in Sardegna per un’iniziativa con il Partito dei pastori. Stiamo facendo una battaglia contro Equitalia.</p>
    <p><hi rend="#b">Il nuovo male assoluto.</hi>Abbiamo lanciato una legge di iniziativa popolare per chiedere una riscossione senza aggravi di sopratasse e senza toccare i beni primari.</p>
    <p><hi rend="#b">Altri tempi quelli delle fandonie di Telekom Serbia.</hi>Tutto vero, invece. Fummo fermati quando incappammo in un grosso personaggio di destra. Litigai con Trantino, il presidente della commissione. Anche Bocchino era molto interessato.</p>
    <p><hi rend="#b">Facile capire chi è. Trantino e Bocchino erano di An.</hi>Telefonai a Berlusconi: ‘Devi intervenire, ci stanno massacrando’.</p>
    <p><hi rend="#b">Che cosa rispose?</hi>Non mi diede soddisfazione.</p>
    <p><hi rend="#b">Il principato di Filettino dà meno problemi.</hi>C’è stato un referendum dopo la soppressione del comune. Filettino è un paese ricchissimo d’acqua ed è una stazione sciistica.</p>
    <p><hi rend="#b">Lei da principe reggente ha nominato il governo. Squitieri è il premier.</hi>Non più, ha avuto problemi di salute.</p>
    <p><hi rend="#b">Anche lei è stato poco bene, due anni fa.</hi>Tumore alla prostata. Per 15 giorni mi sono abituato alla morte. Una rassegnazione diventata serena. I medici mi avevano dato 4 mesi di vita.</p>
    <p><hi rend="#b">Un miracolo.</hi>Sì. L’ha fatto Giovanni Paolo II. Il mio caso è nel suo processo di canonizzazione.</p>
    <p><hi rend="#b">Una visione.</hi>A mia moglie. Due settimane dopo il verdetto dei medici ero a Tor Vergata per una scintigrafia. Lei andò in cappella a pregare. C’era un quadro di Wojtyla. Mosse un braccio. Mia moglie tornò e disse di non preoccuparmi.</p>
    <p><hi rend="#b">Fu operato al San Raffaele di Milano.</hi>Patrizio Rigatti, si era già occupato di Berlusconi.</p>
    <p><hi rend="#b">Si fece vivo Berlusconi?</hi>Non mi ha mai fatto una telefonata. E io che continuo a parlarne bene.</p>
    <p>
      <hi rend="#i">da Il Fatto Quotidiano del 12 agosto 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>