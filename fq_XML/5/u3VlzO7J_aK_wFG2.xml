<doc sitename="Il Fatto Quotidiano" title="Berlusconi assolto? No, colpevole 10 volte su 25 accuse. I reati accertati ma impuniti - Il Fatto Quotidiano" author="Marco Travaglio" date="2012-02-26" url="http://www.ilfattoquotidiano.it/2012/02/26/assolto-no-colpevole-10-volte-su-25-accuse/193885/" hostname="ilfattoquotidiano.it" description="Checché ne dicano Silvio Berlusconi e i suoi trombettieri, la sua carriera di imputato è costellata di reati accertati ma impuniti. Ecco un riepilogo dei processi. Che non sono 100, ma 25 (a parte 6 iscrizioni a Palermo per mafia e riciclaggio, e 2 a Caltanissetta e Firenze per le stragi del 1992- ‘ 93: …" categories="Giustizia" tags="Assoluzione;David Mills;Mediaset;Mediatrade;Niccolò Ghedini;Prescrizione;Silvio Berlusconi" fingerprint="8fbd6aef68390aa1">
  <main>
    <head rend="h1">Berlusconi assolto? No, colpevole 10 volte su 25 accuse. I reati accertati ma impuniti</head>
    <p><ref target="http://www.ilfattoquotidiano.it/wp-content/uploads/2012/02/berltrav_INTERNA.jpg"/>Checché ne dicano <graphic src="http://www.ilfattoquotidiano.it/wp-content/uploads/2012/02/berltrav_INTERNA.jpg" title="berltrav_INTERNA"/></p>
    <p><hi rend="#b">Silvio Berlusconi</hi>e i suoi trombettieri, la sua carriera di imputato è costellata di reati accertati ma impuniti. Ecco un riepilogo dei processi. Che non sono 100, ma 25 (a parte 6 iscrizioni a Palermo per mafia e riciclaggio, e 2 a Caltanissetta e Firenze per le stragi del 1992- ‘ 93: indagini archiviate per decorrenza dei termini). E in ben 10 B. è risultato colpevole, ma l’ha fatta franca per prescrizione (6), amnistia (2), depenalizzazione del reato (2).</p>
    <p>
      <hi rend="#b">CINQUE IN CORSO </hi>
    </p>
    <p>
      <hi rend="#b">Mediaset</hi>
    </p>
    <p><hi rend="#i">(frode fiscale, falso in bilancio, appropriazione indebita)</hi>. Accusa: fondi neri per centinaia di milioni con l’acquisto a prezzi gonfiati di film Usa. Dibattimento a Milano.</p>
    <p><hi rend="#b">Mediatrade/2 </hi><hi rend="#i">(frode fiscale)</hi>. Accusa: 10 milioni sottratti al fisco con l’acquisto di film Usa. Udienza preliminare a Roma.</p>
    <p><hi rend="#b">Caso Ruby</hi><hi rend="#i">(prostituzione minorile e concussione)</hi>. Accusa: induzione alla prostituzione della minorenne marocchina Karima el Marough e telefonata in Questura per farla rilasciare dopo il fermo per furto. Dibattimento a Milano.</p>
    <p><hi rend="#b">Nastro Fassino-Consorte</hi><hi rend="#i">(rivelazione di segreto d’ufficio)</hi>. Accusa: aver ricevuto e girato al Giornale la bobina rubata di una bobina sul caso Unipol, non trascritta e segreta. Udienza preliminare a Milano.</p>
    <p><hi rend="#b">Stragi 1993</hi><hi rend="#i">(concorso in strage)</hi>. Accusa: complicità nelle bombe mafiose a Roma, Firenze e Milano. Nuova indagine a Firenze con richiesta di archiviazione.</p>
    <p>
      <hi rend="#b">CINQUE ARCHIVIAZIONI </hi>
    </p>
    <p>
      <hi rend="#b">Caso Saccà</hi>
    </p>
    <p><hi rend="#i">(corruzione)</hi>. Accusa: aiuti finanziari promessi al capo di Raifiction in cambio di scritture a cinque “attrici”. Archiviato dal Gip di Roma.</p>
    <p><hi rend="#b">Compravendita senatori</hi><hi rend="#i">(istigazione alla corruzione)</hi>. Accusa: favori e soldi promessi a senatori Unione in cambio del No a Prodi. Archiviato dal Gip di Roma.</p>
    <p><hi rend="#b">Voli di Stato</hi><hi rend="#i">(abuso d’ufficio e peculato)</hi>. Accusa: trasportò amiche sull’aereo presidenziale da Roma a Olbia per festini in Sardegna. Archiviato dal Tribunale dei ministri.</p>
    <p><hi rend="#b">Caso Sanjust</hi><hi rend="#i">(abuso d’ufficio e maltrattamenti)</hi>. Accusa: mobbing sull’ex marito di Virginia Sanjust, amante di B., fatto trasferire dal Sisde. Archiviato dal Tribunale dei ministri di Roma.</p>
    <p><hi rend="#b">Agcom-Annozero</hi><hi rend="#i">(abuso d’ufficio)</hi>. Accusa: pressioni sull’Agcom per far chiudere Annozero dalla Rai. Archiviato dal Tribunale dei ministri di Roma.</p>
    <p>
      <hi rend="#b">CINQUE ASSOLUZIONI </hi>
    </p>
    <p>
      <hi rend="#b">Guardia di Finanza</hi>
    </p>
    <p><hi rend="#i">(corruzione)</hi>. Accusa: quattro tangenti Fininvest a ufficiali Gdf per addomesticare verifiche fiscali. Condannato in primo grado, prescritto in appello, assolto in Cassazione per insufficienza di prove (comma 2 art. 530 Cpp).</p>
    <p><hi rend="#b">Medusa </hi><hi rend="#i">(falso in bilancio)</hi>. Accusa: 10 miliardi di lire in nero accantonati dall’acquisto di Medusa Cinema. Condannato in primo grado, assolto in appello e Cassazione per insufficienza di prove (comma 2 articolo 530 Cpp).</p>
    <p><hi rend="#b">Mediatrade/1</hi><hi rend="#i"> (frode fiscale e appropriazione indebita)</hi>. Accusa: fondi neri dall’acquisto di film Usa. Prosciolto in udienza preliminare a Milano. Ricorso della procura in Cassazione.</p>
    <p><hi rend="#b">Sme-Ariosto/1 </hi><hi rend="#i">(corruzione)</hi>. Accusa: aver corrotto magistrati romani per vincere la causa Sme contro De Benedetti; e aver tenuto a libro paga il giudice Squillante (capitolo Ariosto). Assolto in primo grado per insufficienza di prove su “Ariosto” e con formula ampia su “Sme”; con formula ampia su entrambi i capitoli in appello e Cassazione.</p>
    <p><hi rend="#b">Telecinco</hi><hi rend="#i">(falso in bilancio e violazione antitrust)</hi>. Accusa: aver controllato, tramite prestanome, il 100 % della tv spagnola in barba al tetto antitrust del 30 %. Assolto a Madrid per modifica della legge antitrust spagnola.</p>
    <p>
      <hi rend="#b">DUE AMNISTIE </hi>
    </p>
    <p>
      <hi rend="#b">Bugie P2</hi>
    </p>
    <p><hi rend="#i">(falsa testimonianza)</hi>. Accusa: avere mentito al Tribunale di Verona sulla sua iscrizione alla P 2. Reato accertato, ma amnistiato nel 1990.</p>
    <p><hi rend="#b">Fondi neri Macherio</hi><hi rend="#i">(frode fiscale, appropriazione indebita e 4 falsi in bilancio)</hi>. Accusa: 4, 6 miliardi di lire pagati in nero per i terreni di Macherio. Prescritti 2 falsi in bilancio, amnistiato un terzo, assolto sul resto. 2</p>
    <p>
      <hi rend="#b">DEPENALIZZAZIONI </hi>
    </p>
    <p>
      <hi rend="#b">All Iberian/2</hi>
    </p>
    <p><hi rend="#i">(falso in bilancio)</hi>. Accusa: fondi neri sulla offshore per corruzioni e scalate illegali in Italia e all’estero. Assolto perché “il fatto non è più previsto dalla legge come reato” in quanto l’imputato B. ha depenalizzato il falso in bilancio nel 2001.</p>
    <p><hi rend="#b">Sme-Ariosto/2</hi><hi rend="#i">(falso in bilancio)</hi>. Accusa: fondi neri esteri per pagare giudici. Assolto perché “il fatto non è più previsto dalla legge come reato”: l’ha depenalizzato lo stesso imputato.</p>
    <p>
      <hi rend="#b"> SEI PRESCRIZIONI </hi>
    </p>
    <p>
      <hi rend="#b">All Iberian/1</hi>
    </p>
    <p><hi rend="#i">(finanziamento illecito)</hi>. Accusa: 23 miliardi di lire in nero a Craxi. Condannato in primo grado, prescritto in appello e in Cassazione grazie alle attenuanti generiche prevalenti (l’imputato è incensurato) che dimezzano la prescrizione.</p>
    <p><hi rend="#b">Mondadori</hi><hi rend="#i">(corruzione giudiziaria)</hi>. Accusa: tangente al giudice Metta perché annullasse il Lodo Mondadori e consegnasse il gruppo di De Benedetti a B. Prosciolto per prescrizione, sempre per le attenuanti generiche che la dimezzano.</p>
    <p><hi rend="#b">Lentini-Milan</hi><hi rend="#i">(falso in bilancio)</hi>. Accusa: 10 miliardi di lire in nero al presidente del Torino, Borsa-no, in cambio della cessione del calciatore Lentini. Prescrizione grazie alla legge B. sul falso in bilancio che accorcia la prescrizione e alle attenuanti che la riducono ancora.</p>
    <p><hi rend="#b">Bilanci Fininvest 1988- ’92</hi><hi rend="#i">(falso in bilancio)</hi>. Accusa: fondi neri sottratti ai bilanci del gruppo. Prescrizione grazie alla legge B. sul falso in bilancio che accorcia la prescrizione e alle attenuanti che li tagliano vieppiù.</p>
    <p><hi rend="#b">Consolidato Fininvest</hi><hi rend="#i">(falso in bilancio)</hi>. Accusa: fondi neri per 1500 miliardi di lire su 64 società offshore del “comparto B” della Fininvest. Prescrizione grazie alla legge B. sul falso in bilancio che abbrevia i termini di prescrizione e alle attenuanti generiche che li riducono ancora.</p>
    <p><hi rend="#b">Mills</hi><hi rend="#i">(corruzione giudiziaria)</hi>. Accusa: aver corrotto l’avvocato inglese con 600 mila dollari in cambio di due false testimonianze nei processi Gdf e All Iberian. Prescrizione in primo grado, scattata dopo 10 anni anziché dopo 15 grazie alla legge ex Cirielli, varata nel 2005 dal governo dello stesso imputato B.</p>
    <p><hi rend="#i">Da </hi><hi rend="#i">Il Fatto quotidiano</hi> del 26 febbraio 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>