<doc sitename="Il Fatto Quotidiano" title="Milano, trovato il cadavere di BerlusconiCon un manichino inscenato il suicidio - Il Fatto Quotidiano" author="Eleonora Bianchini" date="2011-11-04" url="http://www.ilfattoquotidiano.it/2011/11/04/milano-trovato-il-cadavere-di-berlusconicon-un-manichino-inscenato-il-suicidio/168533/" hostname="ilfattoquotidiano.it" description="Un manichino insanguinato con le sembianze di Silvio Berlusconi abbandonato nel cuore di Milano. E’ successo lo scorso 27 ottobre nella Galleria Vittorio Emanuele a due passi dal Duomo. Aveva un taglierino in mano ed era stato lasciato davanti alla libreria Rizzoli insieme a un volantino intitolato “Artentato” e firmato dalla “Brigata artistica” che attaccava …" categories="Cronaca" tags="Silvio Berlusconi" fingerprint="3ef7e17ef127139">
  <main>
    <head rend="h1">Milano, trovato il cadavere di Berlusconi<lb/>Con un manichino inscenato il suicidio</head>
    <p>Un manichino insanguinato con le sembianze di <hi rend="#b">Silvio Berlusconi </hi>abbandonato nel cuore di Milano. E’ successo lo scorso 27 ottobre nella Galleria Vittorio Emanuele a due passi dal Duomo. Aveva un taglierino in mano ed era stato lasciato davanti alla libreria Rizzoli insieme a un volantino intitolato “Artentato” e firmato dalla “Brigata artistica” che attaccava il Presidente del Consiglio e le sue responsabilità in merito alla crisi economica. “<hi rend="#b">Ci stai dissanguando</hi>“, avevano scritto, oltre a “l’Italia non ce la fa più” e “la colpa della crisi è tua”. Fino a oggi circolava sul web soltanto qualche immagine, scattata dai cronisti e dai passanti, ma qualche giorno fa è stato postato il video su YouTube che mostra come si è svolta la preparazione della ‘curiosa’ installazione.</p>
    <p>La telecamera segue un gruppo di quattro persone che riprende alle spalle senza svelarne mai il volto. Indossano tutti la divisa arancione degli operatori ecologici. Entrano in galleria e avanzano verso il centro trasportando il manichino avvolto nella plastica. Poi lo appoggiano a terra, delimitano l’area con dei paletti e simulano una ipotetica scena del delitto con il nastro segnaletico bianco e rosso. Disegnano un rivolo di sangue che esce dalla bocca del manichino e sistemano la giacca, mentre intorno alla scena si fermano passanti e curiosi che scattano foto e filmati con il cellulare. Prima di allontanarsi, uno dei quattro versa altra vernice rossa sul corpo che finisce sul pavimento della galleria.</p>
    <p><lb/> Il video è stato caricato il 31 ottobre dall’utente ididitforthelulz76 che non risulta avere postato altro sul suo canale. Il titolo è “Artentato – il suicidio di Berlusconi” e richiama il nome di un canale YouTube sul quale l’Assessorato al Decoro Urbano di <hi rend="#b">Letizia Moratti</hi> nel 2007 aveva postato un filmato di qualche minuto per scoraggiare i graffitari. Il manichino è rimasto in galleria circa mezz’ora poi è stato portato dai vigili in piazza Beccaria presso il comando della polizia locale. Dato il soggetto dell’installazione, sono stati contattati anche la Digos e il magistrato di turno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>