<doc sitename="Il Fatto Quotidiano" title="Calderoli: &quot;L'alleanza con Berlusconi è morta e sepolta. Il Pdl sostiene chi affama il popolo&quot; - Il Fatto Quotidiano" author="RQuotidiano" date="2012-02-18" url="http://www.ilfattoquotidiano.it/2012/02/18/calderoli-lalleanza-berlusconi-morta-sepolta-pdl-sostiene-affama-popolo/192249/" hostname="ilfattoquotidiano.it" description="Roberto Calderoli chiude ogni possibile alleanza con il Pdl e attacca in maniera frontale il segretario nazionale Angelino Alfano colpevole, a detta sua, di aver formato una “alleanza contro natura con comunisti e Udc”. “Visto che Berlusconi vuol continuare ad essere leale con chi invece leale non è stato e continuare a sostenere un governo che …" categories="Politica" tags="Angelino Alfano;Lega;Mario Monti;PD;PDL;Pier Ferdinando Casini;Pier Luigi Bersani;Roberto Calderoli;Silvio Berlusconi" fingerprint="adcd15f49022d535">
  <main>
    <head rend="h1">Calderoli: “L’alleanza con Berlusconi è morta e sepolta. Il Pdl sostiene chi affama il popolo”</head>
    <p><hi rend="#b">Roberto Calderoli</hi> chiude ogni possibile alleanza con il <hi rend="#b">Pdl </hi>e attacca in maniera frontale il segretario nazionale <hi rend="#b">Angelino Alfano</hi> colpevole, a detta sua, di aver formato una “alleanza contro natura con comunisti e Udc”. “Visto che <hi rend="#b">Berlusconi</hi> vuol continuare ad essere leale con chi invece leale non è stato e continuare a sostenere un governo che affama il popolo – ha dichiarato il coordinatore delle segreterie Nazionali della <hi rend="#b">Lega Nord </hi>– allora l’alleanza con noi è da considerarsi morta e sepolta perché la Lega sta dalla parte del popolo”.</p>
    <p>L’ex ministro della semplificazione si è poi scagliato contro l’intesa tra i tre partiti che sostengono il Governo <hi rend="#b">Monti</hi>: “<ref target="http://www.ilfattoquotidiano.it/2012/02/17/riforme-trovato-laccordo-pd-pdl-terzo-polo-riduzione-numero-parlamentari/191968/">Considerato il vertice di ieri tra Alfano, Bersani e Casini, il vertice della nuova troika, un vertice politico non finalizzato a discutere proposte riguardanti il governo ma temi squisitamente politici e parlamentari come le riforme costituzionali e la riforma elettorale</ref>, allora mi aspetto alle prossime imminenti elezioni amministrative di vedere comunisti, pidiellini e Udc sostenere in alleanza i medesimi candidati sindaci. Io – ha concluso Calderoli -sarò anche all’antica ma vedere Berlusconi, Bersani e Casini a braccetto mi sembra proprio un atto contro natura”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>