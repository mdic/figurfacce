<doc sitename="Il Fatto Quotidiano" title="Governo, scontro su Ruby, F35 e Iva. Epifani: &quot;Stop problemi per Berlusconi&quot; - Il Fatto Quotidiano" author="RQuotidiano" date="2013-06-25" url="http://www.ilfattoquotidiano.it/2013/06/25/governo-scontro-su-ruby-f35-e-iva-epifani-non-dipendiamo-dai-processi-di-berlusconi/637448/" hostname="ilfattoquotidiano.it" description="Al governo serve già un gabinetto di crisi. Dopo due mesi di vita ecco i colpi sotto i quali l’esecutivo vede accorciare il proprio orizzonte. La maggioranza delle larghe intese comincia a realizzare che capirsi su tutto è più complicato di quanto si potesse immaginare. L’aumento dell’Iva da evitare (e la nuova puntata è lo …" categories="Politica" tags="Enrico Letta;F35;Governo Letta;Graziano Delrio;Guglielmo Epifani;Iva;Lodo Mondadori;Mario Mauro;PDL;Processo Ruby;Renato Brunetta;Ruby;Silvio Berlusconi" fingerprint="fccdd2a5790b403b">
  <main>
    <head rend="h1">Governo, scontro su Ruby, F35 e Iva. Epifani: “Stop problemi per Berlusconi”</head>
    <graphic src="https://st.ilfattoquotidiano.it/wp-content/uploads/2013/06/enrico-letta-2-interna-nuova1.jpg" alt="Enrico Letta"/>
    <p>Al <hi rend="#b">governo</hi> serve già un gabinetto di <hi rend="#b">crisi</hi>. Dopo due mesi di vita ecco i colpi sotto i quali l’esecutivo vede accorciare il proprio orizzonte. La <hi rend="#b">maggioranza</hi> delle <hi rend="#b">larghe intese</hi> comincia a realizzare che capirsi su tutto è più complicato di quanto si potesse immaginare. <hi rend="#b">L’aumento dell’Iva</hi> da evitare (<ref target="http://www.ilfattoquotidiano.it/2013/06/25/aumento-iva-delrio-domani-rinvio-brunetta-non-basta-maggioranza-a-rischio/636994/">e la nuova puntata è lo scontro Delrio-Brunetta</ref>) e la cancellazione dell’<hi rend="#b">Imu</hi> risuonano ormai da settimane al centro del confronto tra Pd e Pdl. La cannonata della condanna di <hi rend="#b">Silvio Berlusconi</hi> nel processo Ruby è quella che sembra preoccupare di più. E ora l’allergia di molti parlamentari del Pd all’operazione che dovrebbe portare all’acquisto di <hi rend="#b">90 caccia F35</hi> con gli attriti che si spostano dal Parlamento al governo (di nuovo Delrio contro il collega della Difesa <hi rend="#b">Mario Mauro</hi>). Dunque l’incontro tra il Cavaliere e il presidente del Consiglio <hi rend="#b">Enrico Letta</hi> diventa cruciale. Il capo del governo ha già incontrato i leader delle altre forze politiche che sostengono l’esecutivo, <hi rend="#b">Guglielmo Epifani</hi> e <hi rend="#b">Mario Monti</hi>. </p>
    <p>Proprio il segretario del Pd mette in guardia gli alleati di governo: “Sarebbe irresponsabile – dice da Bruxelles – far saltare l’azione di governo” a fronte di “episodi giudiziari” che riguardano il capo del Pdl. “Per quel che ci riguarda bisogna tenere distinti il piano giudiziario da quello politico”. Proprio il confronto tra Berlusconi e Letta, secondo Epifani, dovrà “chiarire” questo punto “perché la cosa che non può essere è che un governo viva una fibrillazione continua in ragione delle scadenze giudiziarie che riguardano Berlusconi. Questo sì che indebolirebbe l’azione del governo”. Tutto questo mentre in piazza Farnese <hi rend="#b">Giuliano Ferrara</hi> chiama a raccolta i berlusconiani in difesa dell’ex presidente del Consiglio.</p>
    <p>La conferma arriva nientemeno <ref target="http://www.ilfattoquotidiano.it/2013/06/25/berlusconi-dopo-ruby-voglia-di-elezioni-napolitano-governo-prosegua/636432/">dalle parole del presidente della Repubblica Giorgio Napolitano</ref> che avverte che non si può mettere in discussione un governo ogni due mesi: è un modo per ammettere implicitamente che il rischio di una crisi esiste davvero e che potrebbe farsi più concreto già in autunno. E’ anche la dimostrazione che l’ottimismo di facciata sui riflessi politici della sentenza di Milano è infondato. E la tentazione di mollare tutto non è solo dei “falchi” del Pdl, ma anche di parte del Pd, visto che molti si sentono “stretti” su diverse questioni.</p>
    <p>Berlusconi ha riunito lo stato maggiore del Pdl a palazzo Grazioli per studiare le <hi rend="#b">contromosse</hi> dopo la sentenza Ruby, alla vigilia dell’ultimo atto del Lodo Mondadori (giovedì) e dell’udienza preliminare a Napoli per la compravendita di senatori. Il Cavaliere ribadirà a Letta che per ora non abbandonerà il governo, ma la <hi rend="#b">giustizia</hi> è una delle partite principali. Il leader azzurro, raccontano, punta a una riforma della magistratura e attende segnali concreti subito (già dal consiglio dei ministri di mercoledì nel quale si parlerà di Iva e svuotacarceri) sui provvedimenti economici sui quali il Popolo delle Libertà punta in modo particolare: Imu e Iva, per cominciare, senza dimenticare la detassazione per imprese che assumono i giovani.</p>
    <p> Il clima nella maggioranza è quindi molto teso. Per la prima volta Letta ha parlato in Aula alla Camera senza i ministri pidiellini. La maggioranza poi si è divisa sulla questione degli <hi rend="#b">F35</hi>. Oltre che, naturalmente, sulle tasse: il Pd ha promesso 3 mesi di sospensione dell’imposta sul valore aggiunto, ma <hi rend="#b">Renato Brunetta</hi> ha puntato i piedi (“E’ una presa in giro”). Berlusconi attende le mosse del Partito democratico perché sa che una crisi di governo in estate non conviene a nessuno, ma anche che potrebbe affacciarsi l’ipotesi di una maggioranza “alternativa” con i Cinque Stelle o con parte di essi. O addirittura con maggioranze variabili. Insomma: cautela, ma l’appoggio del Pdl non deve apparire scontato. L’irritazione dei berlusconiani è dovuta poi al fatto che Letta – come già aveva detto durante la scorsa settimana – continua a non riconoscere “l’anomalia”, non vede il problema. Così ecco che le questioni economiche – Iva e Imu – tornano ad essere condizioni imprescindibili. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>