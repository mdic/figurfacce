<doc sitename="Il Fatto Quotidiano" title="Napoli (ex Forza Italia): &quot;Berlusconi? Ci sarebbe un terzo audio. Il suo piano è demolire il governo, non accetta che una donna sia premier&quot; - Il Fatto Quotidiano" author="F Q" date="2022-10-20" url="https://www.ilfattoquotidiano.it/2022/10/20/napoli-ex-forza-italia-berlusconi-ci-sarebbe-un-terzo-audio-il-suo-piano-e-demolire-il-governo-non-accetta-che-una-donna-sia-premier/6845184/" hostname="ilfattoquotidiano.it" description="“Gli audio di Berlusconi? All’inizio pensavamo che le sue dichiarazioni fossero qualcosa di un po’ anomalo a causa della sua età e della situazione nel partito. Ma quando invece ogni giorno si ripetono delle prese di posizione sull‘Ucraina e su Putin, allora vuol dire che lui ha un piano ben preciso: quello di indebolire la …" categories="Politica" tags="Forza Italia;Giorgia Meloni;Osvaldo Napoli;Silvio Berlusconi;Ucraina;Vladimir Putin" fingerprint="28b310d4a17fc725">
  <main>
    <p>“Gli audio di <hi rend="#b">Berlusconi</hi>? All’inizio pensavamo che le sue dichiarazioni fossero qualcosa di un po’ anomalo a causa della sua età e della situazione nel partito. Ma quando invece ogni giorno si ripetono delle prese di posizione sull<hi rend="#b">‘Ucraina</hi> e su <hi rend="#b">Putin</hi>, allora vuol dire che lui ha un piano ben preciso: quello di<hi rend="#b"> indebolire la Meloni e di demolire il suo governo</hi> prima ancora che cominci. Lui ha fatto quelle dichiarazioni in <hi rend="#b">maniera scientifica</hi>, <hi rend="#b">sapendo benissimo che sarebbero uscite</hi>“. Sono le parole pronunciate ai microfoni della trasmissione <hi rend="#b">“L’Italia s’è desta”</hi> (Radio Cusano Campus), da <hi rend="#b">Osvaldo Napoli</hi>, esponente di <hi rend="#b">Azione</hi>, nonché ex deputato di <hi rend="#b">Forza Italia</hi> ed ex collaboratore stretto di <hi rend="#b">Silvio Berlusconi</hi>.</p>
    <p>Napoli spiega: “Nella testa di Berlusconi il pensiero che diventi<hi rend="#b"> presidente del Consiglio una donna e non lui,</hi> che è il più bravo e che ha fondato il centrodestra e l’idea che non possa più comandare lui ma una donna gli procurano <hi rend="#b">problematiche psicologiche</hi> a cui non è abituato perché <hi rend="#b">pensa ancora di dare le carte</hi>. Tutti stanno dando la colpa ai parlamentari di Forza Italia che hanno mandato gli audio a <hi rend="#i">La Presse</hi>, ma non è colpa loro. Quelle sono dichiarazioni di una tale importanza e di una tale delicatezza – continua – che il vero problema è che Berlusconi abbia detto quelle cose in <hi rend="#b">un’assemblea di 150 persone</hi>. Non puoi dire quelle frasi con tanta facilità, pensando che il segreto di tutti non esca. Berlusconi sapeva benissimo che tra 150 persone qualcuno avrebbe riferito quelle dichiarazioni a un amico, alla moglie o a un collaboratore. Mica si tratta di un segreto istruttorio, siamo in politica e questo è naturale che succeda”.</p>
    <p>Il politico ribadisce: “Berlusconi ha fatto tutto in maniera scientifica per alzare la posta al fine di incassare di più e per dare un messaggio preciso: <hi rend="#b">cara Meloni, o mi dai quello che io voglio</hi>, perché tu da sola non comandi e si fa come dico io, oppure non entro nel tuo governo e do solo l’appoggio esterno. Devo dare atto alla <hi rend="#b">Meloni</hi>, rispetto alla quale sono politicamente agli antipodi, che <hi rend="#b">è stata coraggiosa</hi> nel bloccare immediatamente ogni altro tipo di dichiarazione di Berlusconi”.<lb/> E rivela: “<hi rend="#b">Si dice che ci sia un terzo audio</hi>, lo vedremo nelle prossime ore. Mi auguro che non sia così, perché sarebbe un’ulteriore umiliazione per il Paese. In quegli audio, quando ho sentito i parlamentari di Forza Italia <hi rend="#b">applaudire Berlusconi,</hi> seppure per timore reverenziale, <hi rend="#b">mi è venuta la pelle d’oca.</hi> Con tutti gli errori che posso aver commesso, davanti a quelle dichiarazioni non avrei mai messo le due mani insieme”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>