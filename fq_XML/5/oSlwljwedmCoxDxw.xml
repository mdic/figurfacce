<doc sitename="Il Fatto Quotidiano" title="25 aprile, il messaggio di Silvio Berlusconi: &quot;Viva la festa di tutti gli italiani che amano la libertà&quot; - Il Fatto Quotidiano" author="F Q" date="2023-04-24" url="https://www.ilfattoquotidiano.it/2023/04/24/25-aprile-il-messaggio-di-silvio-berlusconi-viva-la-festa-di-tutti-gli-italiani-che-amano-la-liberta/7140930/" hostname="ilfattoquotidiano.it" description="È il suo primo messaggio da quando si trova al San Raffaele di Milano, dove è ricoverato dal 5 aprile. E sottolinea come la ricorrenza del 25 aprile sia “la festa di tutti gli italiani che amano la libertà e vogliono restare liberi!”. Silvio Berlusconi, in una nota dedicata alla Festa della Liberazione, tenta di …" categories="Politica" tags="25 aprile;Silvio Berlusconi" fingerprint="e4a84d3879aad831">
  <main>
    <head rend="h1">25 aprile, il messaggio di Silvio Berlusconi: “Viva la festa di tutti gli italiani che amano la libertà”</head>
    <graphic src="https://st.ilfattoquotidiano.it/wp-content/uploads/2023/04/05/berlusconi-2-690x362.jpg"/>
    <p>È il suo primo messaggio da quando si trova al <hi rend="#b">San Raffaele di Milano</hi>, dove è ricoverato dal <hi rend="#b">5 aprile</hi>. E sottolinea come la ricorrenza del <hi rend="#b">25 aprile</hi> sia “la festa di tutti gli italiani che amano la libertà e vogliono restare liberi!”. <hi rend="#b">Silvio Berlusconi</hi>, in una nota dedicata alla <hi rend="#b">Festa della Liberazione</hi>, <ref target="https://www.ilfattoquotidiano.it/2023/04/24/25-aprile-lollobrigida-contro-laffondo-di-fini-ognuno-dovrebbe-sapere-qual-e-il-suo-tempo-e-a-meloni-arriva-il-soccorso-di-violante/7140339/">tenta di smorzare i contrasti</ref> ed elogia poi “i protagonisti della resistenza che seppero accantonare le differenze più profonde, politiche, religiose, sociali, per combattere insieme una <hi rend="#b">battaglia di civiltà</hi> e di <hi rend="#b">libertà</hi> per se stessi e per i loro figli”. E che, “di fronte a un dramma comune”, scrissero “una <hi rend="#b">grande pagina</hi> della nostra storia”.</p>
    <p>“Nel <hi rend="#b">2009</hi> – scrive nel messaggio – poche settimane dopo il terribile terremoto che colpì <hi rend="#b">l’Aquila</hi>, mi recai a <hi rend="#b">Onna</hi> per celebrare la Festa della Liberazione. Avevo scelto quel piccolo comune <hi rend="#b">d’Abruzzo</hi>, che era stato teatro di una tremenda strage operata dai nazisti durante la guerra e che aveva subito profondi danni e gravi perdite per il <hi rend="#b">terremoto</hi>, perché avevo visto nello <hi rend="#b">slancio di solidarietà</hi> che aveva unito tutti gli <hi rend="#b">italiani</hi> alle <hi rend="#b">popolazioni</hi><hi rend="#b">colpite</hi>, lo stesso spirito che tanti anni prima aveva consentito <hi rend="#b">all’Italia</hi> di risorgere dalle <hi rend="#b">rovine della guerra</hi>“.</p>
    <p>“In quella occasione – prosegue il leader di <hi rend="#b">Forza Italia</hi> – avevo rievocato lo ‘spirito di unità nazionale’ che animò tutti i protagonisti della <hi rend="#b">resistenza</hi> che seppero accantonare le differenze più profonde, politiche, religiose, sociali, per combattere insieme una battaglia di civiltà e di libertà per se stessi e per i loro figli – aggiunge l’ex premier -. I <hi rend="#b">cattolici</hi> e i <hi rend="#b">comunisti</hi>, i liberali e i <hi rend="#b">socialisti</hi>, i monarchici e gli <hi rend="#b">azionisti</hi>, e con loro i militari rimasti fedeli non ad un’idea politica ma all’onore della <hi rend="#b">Patria</hi>, pur mossi da ideali profondamente diversi e da una diversa visione del futuro della Nazione, di fronte a un dramma comune, scrissero, ciascuno per la propria parte, ma con eguali <hi rend="#b">dignità</hi> e <hi rend="#b">passione</hi>, una grande pagina della nostra storia. Una<hi rend="#b"> straordinaria pagina</hi> sulla quale si fonda la nostra <hi rend="#b">Costituzione</hi>, baluardo delle nostre libertà e dei nostri diritti. Noi siamo un grande popolo, capace di rimanere unito di fronte alle emergenze e che, all’occorrenza, oggi come ieri, è capace di superare ogni divisione e ogni contrasto per conseguire il bene dell’Italia e degli italiani”.</p>
    <p>“Questo – conclude – è un <hi rend="#b">patrimonio</hi>, un <hi rend="#b">principio</hi><hi rend="#b">fondante</hi> della nostra <hi rend="#b">convivenza</hi><hi rend="#b">civile</hi>, che appartiene a tutti gli <hi rend="#b">italiani</hi>, senza esclusione alcuna. L’anniversario del <hi rend="#b">25 aprile 1945</hi> è dunque l’occasione per riflettere sul <hi rend="#b">passato</hi>, ma anche per ragionare sul <hi rend="#b">presente</hi> e <hi rend="#b">sull’avvenire</hi> di questo nostro meraviglioso Paese. E dunque: Viva il 25 aprile, la festa della <hi rend="#b">libertà</hi>, della pace e della democrazia. La festa di tutti gli italiani che amano la libertà e vogliono restare liberi!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>