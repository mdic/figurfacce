<doc sitename="Il Fatto Quotidiano" title="Vertice Ue, nasce &quot;Mister euro&quot; Berlusconi: &quot;Mai bocciato in vita mia&quot; - Il Fatto Quotidiano" author="RQuotidiano" date="2011-10-23" url="http://www.ilfattoquotidiano.it/2011/10/23/berlusconi-a-bruxelles-per-il-vertice-ue-io-mai-stato-bocciato-nella-mia-vita/165828/" hostname="ilfattoquotidiano.it" description="Una nuova figura affiancherà il presidente del Consiglio europeo Herman Van Rompuy: è il presidente del summit dell’ Eurogruppo, già ribattezzato “mister Euro”, che presiederà gli incontri del gruppo Euro e terrà informati gli stati che non appartengono all’eurozona. Sarà designato dai leader di Eurolandia e il suo mandato avrà la stessa durata di quello …" categories="Economia" tags="Bruxelles;Silvio Berlusconi" fingerprint="f8acf23531853dbd">
  <main>
    <head rend="h1">Vertice Ue, nasce “Mister euro” <lb/>Berlusconi: “Mai bocciato in vita mia”</head>
    <p><ref target="http://www.ilfattoquotidiano.it/wp-content/uploads/2011/10/bandiere-Ue_interno.jpg"/>Una nuova figura affiancherà il presidente del Consiglio europeo <graphic src="http://www.ilfattoquotidiano.it/wp-content/uploads/2011/10/bandiere-Ue_interno.jpg" title="bandiere Ue_interno"/></p>
    <p><hi rend="#b">Herman Van Rompuy</hi>: è il presidente del summit dell’ Eurogruppo, già ribattezzato “mister Euro”, che presiederà gli incontri del gruppo Euro e terrà informati gli stati che non appartengono all’eurozona. Sarà designato dai leader di Eurolandia e il suo mandato avrà la stessa durata di quello del presidente permanente del Consiglio: in attesa della prossima elezione, il ruolo sarà ricoperto da Van Rompuy. Questa è la prima novità che trapela dal vertice Ue in corso a Bruxelles, tra i leader del 27 paesi Ue. Nella bozza di conclusioni dell’incontro (come anticipato dall’agenzia</p>
    <p><hi rend="#i">Ansa</hi>) si legge che “il rigore di bilancio e le riforme strutturali sono di cruciale importanza per gli stati membri” che devono rispettare pienamente le raccomandazioni di Bruxelles. Il G20 (in programma a Cannes il 3 e 4 novembre) deve approvare un “ambizioso piano di azione” con “specifiche indicazioni e misure” da parte di tutti i paesi per assicurare una “crescita duratura e sostenibile” accompagnata dal consolidamento dei conti.</p>
    <p>I toni sono dunque molto seri: i leader europei stanno cercando di trovare una soluzione alla crisi dei debiti sovrani. Senza giri di parole, il presidente francese Nicolas Sarkozy invita l’Italia e la Grecia a essere responsabili: “Io e la cancelliera Merkel abbiamo incontrato Berlusconi e Papandreou per ricordargli le responsabilità che hanno e le decisioni che devono prendere”. Secondo il presidente del Parlamento europeo <hi rend="#b">Jerzy Buzek</hi>, bisogna “incoraggiare” l’Italia e la Spagna a proseguire la strada intrapresa delle “misure di austerità e delle riforme”. A margine del vertice Ue, Buzek ha detto: “Noi dovremmo sostenere l’azione di questi due paesi, anche a livello Ue e incoraggiarli ad andare in questa direzione di riforme e misure di austerità che i due paesi hanno entrambi recentemente preso”. La cancelliera tedesca <hi rend="#b">Angela Merkel</hi> è molto prudente: “Non bisogna aspettarsi alcuna decisione sull’eurozona. A me preme dire che oggi prepariamo quella che sarà una decisione che prenderemo mercoledì – giorno in cui è previsto il secondo vertice dell’Eurozona – lo sottolineo per non dare false aspettative”. La situazione è delicatissima, ma il premier si mostra come al solito ottimista e dice: “Ma che domande fate: Io non sono mai stati bocciato nella vita” rispondendo ai giornalisti che gli chiedevano se l’Italia supererà o meno l’esame del Consiglio europeo. Diversa la reazione del leader dell’Udc <hi rend="#b">Pier Ferdinando Casini</hi>, che dall’Italia commenta così la frase del presidente del Consiglio: “Berlusconi non ha fatto nulla per il nostro Paese: si comporta come un ragazzino che arriva all’esame e si accorge di non aver studiato”.</p>
    <p>Ad attenderlo, prima dell’inizio dell’assemblea (alle 10) c’erano il presidente del Consiglio europeo<hi rend="#b"> Herman Van Rompuy </hi>e quello della Commissione Europea <hi rend="#b">José Manuel Barroso, </hi>che insieme a Berlusconi hanno partecipato a una colazione di lavoro<hi rend="#b">. </hi>Prima dell’inizio dei lavori il presidente del Consiglio ha avuto un breve colloquio anche con il presidente francese <hi rend="#b">Nicolas Sarkozy</hi> e il cancelliere tedesco<hi rend="#b"/>Merkel. Secondo il settimanale britannico <hi rend="#i">Sunday Telegraph i</hi> leader dell’Unione Europea starebbero lavorando alla creazione di un ministero del Tesoro comunitario che sovraintenda alla raccolta dei tributi fiscali e alla spesa pubblica delle 17 nazioni dell’Eurozona.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>