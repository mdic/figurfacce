<doc sitename="Il Fatto Quotidiano" title="Meno male che i ristoranti erano pieni: hanno già chiuso in 9mila - Il Fatto Quotidiano" author="RQuotidiano" date="2012-08-12" url="http://www.ilfattoquotidiano.it/2012/08/12/altro-che-ristoranti-pieni-nel-2011-hanno-chiuso-in-9mila/324292/" hostname="ilfattoquotidiano.it" description="Meno male che i ristoranti erano pieni al punto da dimostrare che una vera crisi non c’era e che comunque gli italiani “non la sentono in modo spasmodico come nelle rappresentazioni dei giornali”. E’ arrivata ieri da Confcommercio l’ennesima smentita alle esternazioni folcloristiche dell’ex premier Silvio Berlusconi, in questo caso alla sua ultima gaffe internazionale, …" categories="Economia" tags="Confcommercio;Consumi;Crisi;Silvio Berlusconi" fingerprint="63bacb6d5da58891">
  <main>
    <head rend="h1">Meno male che i ristoranti erano pieni: hanno già chiuso in 9mila</head>
    <graphic src="https://st.ilfattoquotidiano.it/wp-content/uploads/2012/08/berlusconi-ristorante-interna-nuova.jpg"/>
    <p>Meno male che i <hi rend="#b">ristoranti</hi> erano pieni al punto da dimostrare che una vera crisi non c’era e che comunque gli italiani “non la sentono in modo spasmodico come nelle rappresentazioni dei giornali”. E’ arrivata ieri da Confcommercio l’ennesima smentita alle <ref target="http://www.ilfattoquotidiano.it/2011/11/04/g20-berlusconi-ai-margini-anche-nella-fotoin-italia-non-si-avverte-una-forte-crisi/168530/">esternazioni folcloristiche dell’ex premier</ref><hi rend="#b">Silvio Berlusconi</hi>, in questo caso alla sua ultima gaffe internazionale, quella del <hi rend="#b">G20</hi> di Cannes di novembre 2011, una settimana prima dellle sue dimissioni.</p>
    <p>Ebbene, numeri alla mano oggi scopriamo che proprio in quelle settimane la ristorazione italiana si apprestava a chiudere un bilancio in<hi rend="#b"> profondo rosso</hi>. Secondo i dati della <hi rend="#b">Confcommercio</hi> sulle economie territoriali e il terziario di mercato, infatti, nel 2011 in Italia sono scomparsi quasi 9mila ristoranti. Per dare un’idea del peso dei numeri in ballo, basta pensare che nel 2010 secondo la Camera di Commercio nella sola città di Milano c’erano 5.989 ristoranti. Quindi è come se in un anno fossero scomparsi tutti quelli del capoluogo lombardo più altri 3mila.</p>
    <p>In generale, lo scorso anno è stato negativo per tutto il settore che raggruppa le attività del <hi rend="#b">turismo</hi>, del tempo libero e delle comunicazioni. Nel complesso il comparto ha fatto registrare, tra iscrizioni d’imprese e cancellazioni, un saldo negativo per oltre 13 mila aziende, praticamente sparite.”Il numero delle cessazioni e’ stato elevato in tutte le componenti del settore, ma è nei servizi di ristorazione – si legge nello studio – che ha raggiunto valori preoccupanti, rappresentando oltre il 67% del totale delle cancellazioni dell’aggregato”, ovvero 8.857 su 13.199. Estendendo lo sguardo, l’associazione rileva per il commercio la perdita di più di 30mila esercizi, per il trasporto e la logistica di quasi 7.900 imprese e per gli altri servizi (dagli studi professionali alle agenzie immobiliari) il saldo negativo risulta essere di 9.400.</p>
    <p>Eppure, garantiva Berlusconi a fine anno, “I consumi non sono diminuiti, i ristoranti sono pieni, si fatica a prenotare un posto sugli aerei”. Forse si riferiva alle<ref target="http://www.ilfattoquotidiano.it/2012/08/11/wind-jet-300-mila-passeggeri-a-rischio-enac-garantire-voli-con-altre-compagnie/323674/"> compagnie aeree che chiudono i battenti dall’oggi al domani</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>