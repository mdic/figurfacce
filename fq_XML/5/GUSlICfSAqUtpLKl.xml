<doc sitename="Il Fatto Quotidiano" title="M5S, Grillo: &quot;Ci hanno votato per liberarsi di Berlusconi e Napolitano&quot; - Il Fatto Quotidiano" author="RQuotidiano" date="2013-06-09" url="http://www.ilfattoquotidiano.it/2013/06/09/m5s-grillo-ci-hanno-votato-per-far-fuori-berlusconi-e-napolitano/620950/" hostname="ilfattoquotidiano.it" description="“C’è chi ha votato il M5S per relegare finalmente Berlusconi nella spazzatura della Storia. C’è chi ha votato il M5S per avere la certezza di liberarsi di Napolitano”. Beppe Grillo, con un nuovo post sul suo blog, elenca una serie di motivazioni che hanno portato l’elettore a preferire il movimento pentastellato. L’elenco chiama in causa anche …" categories="Politica" tags="Beppe Grillo;Giorgio Napolitano;Movimento 5 Stelle;Silvio Berlusconi" fingerprint="a5ab74fafd06655c">
  <main>
    <head rend="h1">M5S, Grillo: “Ci hanno votato per liberarsi di Berlusconi e Napolitano”</head>
    <graphic src="https://st.ilfattoquotidiano.it/wp-content/uploads/2013/06/beppe-grillo-interna-nuova.jpg" alt="Beppe Grillo"/>
    <p>“C’è chi ha votato il <hi rend="#b">M5S</hi> per relegare finalmente<hi rend="#b"> Berlusconi</hi> nella spazzatura della Storia. C’è chi ha votato il M5S per avere la certezza di liberarsi di <hi rend="#b">Napolitano</hi>”. Beppe Grillo, <ref target="http://www.beppegrillo.it/">con un nuovo post sul suo blog</ref>, elenca una serie di motivazioni che hanno portato l’elettore a preferire il movimento pentastellato. </p>
    <p>L’elenco chiama in causa anche<ref target="http://www.ilfattoquotidiano.it/2013/06/04/grillo-lancia-sondaggio-dal-suo-blog-qual-e-tv-piu-faziosa/615777/"> la stampa, attaccata da Grillo nei giorni scorsi</ref>. “C’è chi ha votato il M5S – insiste infatti il post – perché in Italia non esisteva un’informazione libera ed era al 68simo posto nel mondo. O perché Travaglio era una brava persona.” Ma anche perché “aveva visto troppe volte Floris, la Gruber, Vespa e Formigli in televisione e voleva al più presto un antiemetico”.</p>
    <p>E sulle accuse lanciate dall’ex comico genovese al Parlamento,<ref target="http://www.ilfattoquotidiano.it/2013/06/07/parlamento-grillo-questo-parlamento-e-incostituzionale-non-serve-a-nulla/619533/"> definito “una tomba maleodorante”</ref>, interviene il presidente del Senato <hi rend="#b">Pietro Grasso</hi>. “Mi sembra che ci sia un’incoerenza in quanto molti parlamentari del M5S hanno votato alcuni provvedimenti. Ad ogni modo il Parlamento rimane<hi rend="#b"> centrale</hi> tra le istituzioni dello Stato”. E ancora: “I parlamentari del Movimento hanno votato diverse volte in Parlamento su vari temi come, ad esempio, la mozione sui<hi rend="#b"> diritti umani,</hi> l<hi rend="#b">a restituzione alle imprese dei debiti</hi> maturati dalla pubblica amministrazione, su cui si è raggiunta l’unanimità”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>