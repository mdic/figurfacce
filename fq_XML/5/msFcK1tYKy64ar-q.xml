<doc sitename="Il Fatto Quotidiano" title="Silvio Berlusconi dimesso dall'ospedale San Raffaele: era ricoverato da lunedì - Il Fatto Quotidiano" author="F Q" date="2023-03-30" url="https://www.ilfattoquotidiano.it/2023/03/30/silvio-berlusconi-dimesso-dallospedale-san-raffaele-era-ricoverato-da-lunedi/7114665/" hostname="ilfattoquotidiano.it" description="Indossando un completo scuro, Silvio Berlusconi ha lasciato l’ospedale San Raffaele di Milano" categories="Cronaca" tags="Silvio Berlusconi" fingerprint="fbb35afc392b4419">
  <main>
    <head rend="h1">Silvio Berlusconi dimesso dall’ospedale San Raffaele: era ricoverato da lunedì</head>
    <graphic src="https://st.ilfattoquotidiano.it/wp-content/uploads/2022/11/28/med-1200x630-31-690x362.jpg"/>
    <p>Indossando un completo scuro, <hi rend="#b">Silvio</hi><hi rend="#b">Berlusconi</hi> ha lasciato l’ospedale San Raffaele di <hi rend="#b">Milano</hi> poco prima delle 13.45, uscendo in auto dall’ingresso di via Olgettina 60. L’ex premier era ricoverato da <hi rend="#b">lunedì</hi> per effettuare delle <hi rend="#b">visite di controllo</hi>, che si sono protratte per alcuni giorni.</p>
    <p>Accompagnato dalla scorta, Berlusconi ha rivolto un saluto con un cenno della mano ai cronisti presenti e a un gruppetto di curiosi che si era fermato ad aspettarlo. Accanto a lui sui sedili posteriori c’era la compagna <hi rend="#b">Marta</hi><hi rend="#b">Fascina</hi>. Le dimissioni del leader di Forza Italia, arrivato nella struttura lunedì per controlli ed esami di routine, erano attese tra <hi rend="#b">martedì sera</hi> e mercoledì. Ma Berlusconi è rimasto una notte in più in ospedale. Il figlio minore <hi rend="#b">Luigi</hi> ieri è stato nella clinica alle porte di Milano per visitare il padre.</p>
    <p>A causa degli strascichi del <hi rend="#b">Covid</hi> e dei <hi rend="#b">sintomi cardiaci</hi> di cui soffre da tempo, il leader di Fi si sottopone in maniera programmata a una serie di <hi rend="#b">check-up</hi>. Era stato ricoverato l’ultima volta poco più di un anno fa, nel gennaio del 2022, a cavallo dell’elezione del presidente della Repubblica, per un’infezione alle <hi rend="#b">vie urinarie</hi>. Nel settembre del 2020, Berlusconi era risultato positivo al virus Sars-CoV-2 e aveva sviluppato i sintomi del Covid-19, tra cui una <hi rend="#b">polmonite</hi><hi rend="#b">bilaterale</hi>. Nel giugno 2016 era stato operato al San Raffaele con un intervento a cuore aperto per la sostituzione della <hi rend="#b">valvola aortica</hi> e nel 2019 era stato operato per una <hi rend="#b">occlusione</hi><hi rend="#b">intestinale</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>