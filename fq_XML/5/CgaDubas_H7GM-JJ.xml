<doc sitename="Il Fatto Quotidiano" title="Silvio Berlusconi resta ricoverato al San Raffaele" author="F Q" date="2023-03-29" url="https://www.ilfattoquotidiano.it/2023/03/29/berlusconi-ricoverato-san-raffaele-niente-dimissioni/7113503/" hostname="ilfattoquotidiano.it" description="Le dimissioni del leader di Fi erano attese in giornata" categories="Politica" tags="San Raffaele;Silvio Berlusconi" fingerprint="f9d312f4382b6515">
  <main>
    <head rend="h1">Silvio Berlusconi resta ricoverato al San Raffaele: le dimissioni erano attese in giornata</head>
    <graphic src="https://st.ilfattoquotidiano.it/wp-content/uploads/2023/01/11/med-1200x630-15-690x362.jpg"/>
    <p><hi rend="#b">Silvio Berlusconi</hi> resta <hi rend="#b">ricoverato</hi> all’<hi rend="#b">ospedale San Raffaele</hi> di Milano. Le <hi rend="#b">dimissioni</hi> del leader di <hi rend="#b">Forza Italia</hi>, arrivato nella struttura <hi rend="#b">lunedì</hi> per controlli ed <hi rend="#b">esami di routine</hi>, erano attese tra martedì sera e la giornata di oggi (mercoledì). Ma a quanto apprende l’<hi rend="#i">Adnkronos Salute</hi>, l’ex presidente del Consiglio si fermerà in ospedale <hi rend="#b">ancora qualche giorno</hi>. Il figlio minore di Berlusconi, <hi rend="#b">Luigi</hi>, è stato oggi nella clinica alle porte di Milano per visitare il padre. Arrivato intorno alle 13.40, ha lasciato il San Raffaele poco dopo le 15 senza rilasciare dichiarazioni alla stampa.</p>
    <p>A causa degli strascichi del <hi rend="#b">Covid</hi> e dei <hi rend="#b">sintomi cardiaci</hi> di cui soffre da tempo, il leader di Fi si sottopone in maniera programmata a una serie di <hi rend="#b">check-up</hi>. Era stato ricoverato l’ultima volta poco più di un anno fa, nel gennaio del 2022, a cavallo dell’elezione del<hi rend="#b"> presidente della Repubblica</hi>, per un’infezione alle vie urinarie. Nel settembre del 2020, Berlusconi era risultato positivo al <hi rend="#b">virus Sars-CoV-2</hi> e aveva sviluppato i sintomi del Covid-19, tra cui una<hi rend="#b"> polmonite bilaterale</hi>. Nel giugno 2016 era stato operato al San Raffaele con un <hi rend="#b">intervento a cuore aperto</hi> per la sostituzione della <hi rend="#b">valvola aortica</hi> e nel <hi rend="#b">2019</hi> era stato operato per una <hi rend="#b">occlusione intestinale</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>