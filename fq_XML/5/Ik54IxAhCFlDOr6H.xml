<doc sitename="Il Fatto Quotidiano" title="Un mega condono nascosto nel piano casaLa Regione di Formigoni pronta ad approvarlo - Il Fatto Quotidiano" author="Luigi Franco" date="2012-01-16" url="http://www.ilfattoquotidiano.it/2012/01/16/piano-casa-condona-migliaia-sottotettila-regione-formigoni-pronta-approvarlo/184043/" hostname="ilfattoquotidiano.it" description="Migliaia di sottotetti trasformati in appartamenti da un giorno all’altro. In tutta la Lombardia. E’ quello che potrebbe accadere se il Consiglio regionale approverà il nuovo piano casa della giunta guidata da Roberto Formigoni. Per la gioia di quegli imprenditori che hanno realizzato immobili già predisposti per lo sperato regalo. E con un’insidia, nascosta tra …" categories="Cronaca" tags="Daniela Santanchè;Daniele Belotti;Franco Mirabelli;Giancarlo Abelli;Lombardia;Massimo Ponzoni;Roberto Formigoni;Silvio Berlusconi" fingerprint="1997a6cbc27d977">
  <main>
    <head rend="h1">Un mega condono nascosto nel piano casa<lb/>La Regione di Formigoni pronta ad approvarlo</head>
    <p><ref target="http://www.ilfattoquotidiano.it/wp-content/uploads/2012/01/Sottotetti_interna.jpg"/>Migliaia di sottotetti trasformati in appartamenti da un giorno all’altro. In tutta la Lombardia. E’ quello che potrebbe accadere se il Consiglio regionale approverà il nuovo piano casa della giunta guidata da <graphic src="http://www.ilfattoquotidiano.it/wp-content/uploads/2012/01/Sottotetti_interna.jpg" title="Sottotetti_interna"/></p>
    <p><hi rend="#b">Roberto Formigoni</hi>. Per la gioia di quegli imprenditori che hanno realizzato immobili già predisposti per lo sperato regalo. E con un’insidia, nascosta tra le righe della norma: il rischio di un condono mascherato e gratuito per i sottotetti resi abitabili in modo illegale. Come nel caso di diversi condomini da poco costruiti a Bormio, dove la procura di Sondrio ha predisposto ispezioni che hanno riscontrato presunti abusi. E dove, nel settore immobiliare, fa affari anche la General project &amp; contract di</p>
    <p><hi rend="#b">Giorgio Pozzi</hi>, consigliere regionale del Pdl e presidente della commissione Territorio del Pirellone. Dove proprio in questi giorni è in discussione la nuova legge regionale.</p>
    <p>“Norme per la valorizzazione del patrimonio edilizio esistente e altre disposizioni in materia urbanistico-edilizia”. Si chiama così il progetto di legge proposto dalla giunta lombarda. Una sorta di piano casa bis, di cui ha tracciato le linee guida il decreto sviluppo approvato dal <hi rend="#b">governo Berlusconi</hi> lo scorso maggio. Nella versione lombarda si parla di interventi di recupero edilizio, incrementi volumetrici, riqualificazione energetica ed edilizia residenziale sociale. Fino all’articolo 8. Che, attraverso la modifica di una legge regionale già in vigore (la numero 12 del 2005), prevede il recupero a fini abitativi di tutti i sottotetti realizzati entro il 31 dicembre 2010. Di fatto si rendono abitabili dall’oggi al domani tutti quei solai e mansarde che, in base alla precedente normativa, avrebbero potuto essere trasformati in alloggi solo dopo cinque anni dalla costruzione dell’edificio.</p>
    <p>Per <hi rend="#b">Legambiente</hi> Lombardia la legge consentirà “una nuova ondata di manomissioni di sottotetti trasformati in piani abitabili”. Ma c’è un pericolo in più: “La possibilità di condono gratuito degli abusi realizzati negli ultimi cinque anni”. I furbi che dal 2005 al 2010 hanno già reso abitabili i sottotetti senza rispettare la legge vedrebbero regolarizzata la loro posizione. E tutto questo grazie a un colpo di spugna che rischia addirittura di cancellare le eventuali conseguenze penali degli abusi commessi.</p>
    <p>E, di abusi, negli ultimi anni ne sono stati fatti. Questo almeno il sospetto della procura di Sondrio, che ha già eseguito alcune ispezioni in Alta Valtellina con l’ausilio del Corpo Forestale. Le prime verifiche, secondo quanto riportato dal quotidiano<hi rend="#i"> La Provincia di Sondrio</hi>, hanno evidenziato abusi in quei sottotetti che dovevano essere semplici solai, ma sono stati venduti come locali abitabili di alloggi su due piani, o addirittura come appartamenti a sé stanti. Nel mirino degli inquirenti ci sono parecchie centinaia di abitazioni. Un business illecito per le imprese a cui potrebbero avere contributo amministratori, politici e notai compiacenti.</p>
    <p>A Bormio, e nelle vicine Valdisotto e Valfurva, l’edilizia è stata rilanciata negli ultimi anni grazie ai mondiali di sci del 2005. Schiere di condomini sorti tra le Alpi, là dove prima c’erano prati. Nuovi appartamenti eleganti. E costosi, vista la vicinanza con gli impianti di risalita e con le terme. Come quelli del<ref target="http://www.gpcontract.it/cantieri_bormio.asp"> complesso “il Forte”, realizzato dalla General project &amp; contract</ref>, società di Mariano Comense, il cui 95% è in mano a <hi rend="#b">Giorgio Pozzi</hi>, che a Bormio è stato pure capo cordata nell’operazione Sottovento Luxury Hospitality, l’hotel di lusso inaugurato nell’aprile 2011 alla presenza, tra gli altri, dell’allora sottosegretario alla presidenza del Consiglio <hi rend="#b">Daniela Santanchè</hi>.</p>
    <p>Il nome di Pozzi è legato anche alla società Il Pellicano, fallita e poi finita nelle carte dell’inchiesta sulle bonifiche del quartiere milanese Montecity-Santa Giulia, di cui condivideva le quote con <hi rend="#b">Massimo Ponzoni</hi>, ex assessore regionale, <hi rend="#b">Massimo Buscemi</hi>, attuale titolare della Cultura nella giunta Formigoni, e <hi rend="#b">Rosanna Gariboldi</hi>, moglie del deputato del Pdl <hi rend="#b">Giancarlo Abelli</hi>. Grazie a diverse società che operano in più parti del territorio lombardo, gli interessi di Pozzi vanno al di là dell’Alta Valtellina. E ora potrebbero trarre vantaggio dal nuovo piano casa regionale, al momento in discussione proprio nella commissione Territorio da lui presieduta. Con il sospetto che quello tentato dalla maggioranza sia un colpo di spugna.</p>
    <p>Per l’assessore regionale a Territorio e Urbanistica, il leghista <hi rend="#b">Daniele Belotti</hi>, sostenere che la norma ha lo scopo di rendere vana l’inchiesta della procura di Sondrio equivale a scrivere “una fantasiosa sceneggiatura da film giallo”. Nessun condono nascosto, assicura Belotti. Ma ora il Pd vuole vederci chiaro e giovedi scorso in commissione ha richiesto a Pozzi il parere scritto dell’avvocatura del Consiglio regionale: “L’articolo 8 sui sottotetti – spiega il consigliere <hi rend="#b">Franco Mirabelli</hi> – nato come norma straordinaria per sanare alcuni spazi inutilizzati degli edifici, così come formulato rappresenta una vera e propria sanatoria permanente”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>