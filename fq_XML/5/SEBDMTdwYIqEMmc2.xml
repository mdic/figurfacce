<doc sitename="Il Fatto Quotidiano" title="18 anni fa la prima pietra del berlusconismo. A Casalecchio nacque l'alleanza con Fini - Il Fatto Quotidiano" author="RQuotidiano" date="2011-11-23" url="http://www.ilfattoquotidiano.it/2011/11/23/anni-prima-pietra-berlusconismo-casalecchio-nacque-lalleanza-fini/172651/" hostname="ilfattoquotidiano.it" description="Dovrebbero erigere una targa tra la rotonda Gilles Villeneuve e via Marylin Monroe di Casalecchio di Reno. Lì sorge tuttora l’Euromercato" categories="Emilia Romagna" tags="Achille Occhetto;Alleanza Nazionale;Bologna;Fascisti;Francesco Rutelli;Gianfranco Fini;Giorgio Almirante;Governo Berlusconi;Mario Segni;MSI;PDL;Silvio Berlusconi;Tangentopoli" fingerprint="e5d5d6686b22cf0d">
  <main>
    <head rend="h1">18 anni fa la prima pietra del berlusconismo. A Casalecchio nacque l’alleanza con Fini</head>
    <p><ref target="http://www.ilfattoquotidiano.it/wp-content/uploads/2011/11/fini_berlusconi_01_er_620x240.jpg"/>Dovrebbero erigere una targa tra la rotonda Gilles Villeneuve e via Marylin Monroe di Casalecchio di Reno. Lì sorge tuttora l’Euromercato (oggi si chiama Shopville GranReno), inaugurato col botto 18 anni fa, il <graphic src="http://www.ilfattoquotidiano.it/wp-content/uploads/2011/11/fini_berlusconi_01_er_620x240.jpg" title="fini_berlusconi_01_er_620x240"/></p>
    <p><hi rend="#b">23 novembre 1993</hi>, dall’allora suo proprietario</p>
    <p><hi rend="#b">Silvio Berlusconi</hi>.</p>
    <p>“Cavaliere, se lei votasse a Roma chi sceglierebbe tra Rutelli e Fini?”, chiese una cronista bolognese in un’affollata conferenza stampa dopo il taglio del nastro dell’ipermercato. E lui: “Io credo che la risposta lei la conosca già. Certamente <hi rend="#b">Gianfranco Fini</hi>”. La giornalista della sede Ansa di Bologna era <hi rend="#b">Marisa Ostolani</hi>. Con quella domanda rivolta a Berlusconi fece definitivamente luce su quali fossero i progetti del magnate televisivo e soprattutto da che parte voleva stare. A destra.</p>
    <p>Prima di quel martedì di novembre, Berlusconi aveva fatto intendere di voler correre piuttosto con il centro liberal-democratico di <hi rend="#b">Mario Segni</hi> per combattere l’avanzare delle sinistre. Mai aveva fatto accenno a Fini, né a una simpatia, neppure lontana, per il <hi rend="#b">Movimento sociale italiano</hi>: “La sua risposta alla mia domanda fu rivelatrice. Rese chiare le sue intenzioni: stare al centro del panorama politico, ma con un occhio al centro destra”, spiega la giornalista che oggi lavora a Bruxelles, “e fu la prima volta che Berlusconi ammise quale era il suo progetto e la base sociale e politica della sua <hi rend="#b">discesa in campo</hi>”.</p>
    <p>Il segretario missino era candidato sindaco di Roma contro <hi rend="#b">Francesco Rutelli</hi>, il nome scelto dai progressisti, con in prima linea il Pds di <hi rend="#b">Achille Occhetto</hi>. Serafico e sorridente il Cavaliere, con ancora qualche capello sul cranio fece il primo passo verso destra. Si era nell’autunno d’oro dei <hi rend="#b">Progressisti</hi> e l’arrivo del Pds al governo dopo il terremoto <hi rend="#b">Tangentopoli</hi> sembrava scontato. Con questa prospettiva all’orizzonte si mosse Berlusconi.</p>
    <p>Due giorni prima a Roma, Gianfranco Fini, leader del Msi, aveva portato al secondo turno Rutelli. Numeri robusti, mica bruscolini: 619 mila voti missini contro i 687 mila dei progressisti, 35,8% contro il 39,6%. Alla fine vinse Rutelli, ma il delfino di <hi rend="#b">Giorgio Almirante </hi>raccolse al ballottaggio il 47% dei consensi anche grazie a quella spinta finale giunta da Casalecchio. La presa di posizione di Berlusconi infatti ebbe un’eco larghissima: “<hi rend="#b">La risposta del Cavaliere fu uno shock</hi> per tutti i giornalisti in sala”, ricorda Ostolani. “Tutti quanti i miei colleghi avevano già in testa un altro titolo, magari semplicemente <hi rend="#i">Il cavaliere scende in campo</hi>, e invece furono costretti a cambiarlo”.</p>
    <p>Indicando esplicitamente Fini come suo preferito, fu chiara l’idea del “<hi rend="#b">cavaliere nero</hi>”, come titolò il giorno successivo <hi rend="#i">Il Manifesto</hi>, a suffragio del progetto dell’alleanza con l’estrema destra. Era una destra che in quei mesi stava cercando di trovare un suo ruolo democratico, un nuovo <hi rend="#i">look</hi>. Berlusconi era quanto di meglio il partito di Fini, non ancora passato per la <hi rend="#b">svolta di Fiuggi</hi>, poteva chiedere.</p>
    <p>Il Cavaliere fece ciò che <hi rend="#b">nessuno in 50 anni aveva mai osato fare</hi>. Prima ancora della sua discesa in campo col messaggio televisivo nel gennaio 1994, prima ancora della svolta di Fiuggi dove l’Msi divenne Alleanza nazionale e cominciò a indossare il doppiopetto (gennaio 1995), Berlusconi <hi rend="#b">sdoganò</hi> la destra uscita dalla Seconda guerra mondiale ancora nostalgica del Ventennio fascista e di Salò. Votare per i ragazzotti di Almirante era la prima pietra per costruire l’<hi rend="#b">argine contro il comunismo</hi>. Questo, di lì a poco, sarebbe diventato un tormentone vincente per le elezioni politiche del 27 marzo 1994, con la vittoria della alleanza Forza Uitalia, Msi Lega nord e la formazione del primo governo Berlusconi.</p>
    <p>Oggi sembra passato un secolo da quelle esternazioni che in qualche modo cambiarono il corso della storia d’Italia. Fini, da “reietto fascista”, ha scalato tutto il <hi rend="#i">cursus honorum</hi> nelle magistrature dello Stato. Dopo la svolta di Fiuggi nel gennaio 1995 con la nascita di Alleanza Nazionale, Gianfranco rimane fedele <hi rend="#b">alleato</hi> di Berlusconi nei cinque anni di “traversata del deserto” e di opposizione ai governi Prodi, D’Alema e Amato. Una fedeltà coniugale macchiata da una sola scappatella: quella con l’elefantino di Mario Segni e l’alleanza posticcia e fallimentare alle Europee 1999.</p>
    <p>Nel 2001, dopo il trionfo di Berlusconi è vicepremier, poi entra nella <hi rend="#b">Convenzione europea</hi> e nel 2004 è <hi rend="#b">ministro degli Esteri</hi>. È la consacrazione internazionale che accompagna il <hi rend="#b">ripudio del fascismo</hi>: se nel 1994 “Mussolini è il più grande statista del secolo”, nove anni dopo, visitando Israele, definisce il fascismo come “<hi rend="#b">male assoluto</hi>”. Tra il 2006 e il 2008, dopo la sconfitta del centrodestra contro Prodi, Fini prova a smarcarsi dal Cavaliere, ma il tentativo ha vita breve. Con la caduta del governo dell’Unione a fine 2007, il segretario di An rientra in fretta e furia nell’alleanza. Da qui il trionfo di Berlusconi e la nomina di Fini a <hi rend="#b">presidente della Camera</hi>.</p>
    <p>Il resto è cronaca. Nel marzo del 2009 nasce il Pdl e An si scioglie. Fini, forte ormai del suo ruolo, prende le distanze sempre più nettamente dal Cavaliere e soprattutto dalla Lega Nord, accusata di dettare l’agenda politica all’esecutivo. Nell’aprile 2010 Gianfranco affronta pubblicamente l’ex amico Silvio, “<hi rend="#b">Cosa fai, mi cacci?</hi>” Pochi mesi dopo crea Futuro e libertà ed esce dalla maggioranza: è l’inizio della fine del governo Berlusconi IV.</p>
    <p>Oggi l’ex segretario missino va <hi rend="#b">a braccetto proprio con Rutelli </hi>nell’attuale Terzo polo, che, volente o nolente, ha schiantato il governo del “<hi rend="#b">cavaliere nero</hi>”. Che strano contrappasso per il Cavaliere, trovarsi di nuovo davanti, alla fine della sua avventura, Fini e Rutelli.</p>
    <p>
      <hi rend="#b">di David Marceddu e Davide Turrini</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>