<doc sitename="Il Fatto Quotidiano" title="Mediobanca, giù gli utili: meno 75%. Esercizio di 9 mesi da 418 a 105 milioni - Il Fatto Quotidiano" author="RQuotidiano" date="2012-05-09" url="http://www.ilfattoquotidiano.it/2012/05/09/mediobanca-lutile-perde-cento/224441/" hostname="ilfattoquotidiano.it" description="Altri guai per Pier Silvio Berlusconi: dopo gli sconfortanti dati di bilancio di Mediaset diffusi ieri, con il titolo che ha perso oltre il 12% ed è stato sospeso oggi tocca a Mediobanca ad annunciare il tracollo chiude i primi nove mesi dell’esercizio 2011-2012 con l’utile netto collassato del 75 per cento a 104,9 milioni (rispetto ai …" categories="Economia" tags="Bilanci;Guardia di Finanza;Mediobanca;Perquisizioni;Silvio Berlusconi" fingerprint="2b830b458c65dc13">
  <main>
    <head rend="h1">Mediobanca, giù gli utili: meno 75%. Esercizio di 9 mesi da 418 a 105 milioni</head>
    <p>I guadagni crollano di due terzi. Ma l'azienda precisa che al netto delle perdite "si è segnato un utile lordo in crescita del 14%, a 523 milioni di euro". Pier Silvio Berlusconi cooptato nel consiglio di amministrazione</p>
    <graphic src="https://st.ilfattoquotidiano.it/wp-content/uploads/2012/05/mediobanca-piazzetta-cuccia-interna-nuova.jpg"/>
    <p>Altri guai per<hi rend="#b"> Pier Silvio Berlusconi:</hi><ref target="https://www.google.com/url?q=http://www.ilfattoquotidiano.it/tag/mediaset/&amp;sa=U&amp;ei=nn2qT9BLo4LiBNDWzLsJ&amp;ved=0CAQQFjAA&amp;client=internal-uds-cse&amp;usg=AFQjCNGb26grHHVGsFRSZ6eUTUja3gcesA">dopo gli sconfortanti dati di bilancio di Mediaset diffusi ieri</ref>, con <ref target="http://www.ilfattoquotidiano.it/2012/05/09/psread-sopra-quota-borse-rosso-tracollo-mediaset/223893/">il titolo che ha perso oltre il 12% ed è stato sospeso</ref> oggi tocca a Mediobanca ad annunciare il tracollo chiude i primi nove mesi dell’esercizio 2011-2012 con l’utile netto collassato del 75 per cento a 104,9 milioni (rispetto ai 418,9 dello stesso periodo dell’anno precedente).</p>
    <p><ref target="http://www.ilfattoquotidiano.it/2012/05/03/pier-silvio-berlusconi-lascio-fininvest-entrare-mediobanca/217392/">Il rampollo del Cavaliere aveva annunciato di approdare nel consiglio di amministrazione del gruppo bancario il 3 maggio scorso e oggi il cda ha comunicato di aver ha cooptato Pier Silvio Berlusconi e Vanessa Laberenne</ref>. Con i bilanci depurati dalle perdite, Mediobanca comunica che “si è segnato nei nove mesi un utile lordo rettificato, senza cioè le partecipazioni strategiche e svalutazioni, in crescita del 14% a 523 milioni di euro. Rappresenta il miglior risultato di periodo dall’inizio della crisi finanziaria”. </p>
    <p>Intanto la Guardia di Finanza ha effettuato questa mattina delle perquisizioni nella sede di Mediobanca a Milano <ref target="http://www.ilfattoquotidiano.it/2012/05/09/blitz-della-finanza-monte-paschi/223850/">nell’ambito dell’inchiesta su Monte dei Paschi</ref>. Mediobanca è stata oggetto di una perquisizione come persona (giuridica, ndr) informata dei fatti in relazione a operazioni poste in essere dal gruppo Mps, nelle quali Mediobanca ha ricoperto, insieme ad altre primarie istituzioni internazionali, un ruolo tecnico connesso alla sua ordinaria operatività. </p>
    <p>Tornando al bilancio le perdite sono legate secondo il gruppo per effetto di 404,1 milioni di svalutazioni sul portafoglio titoli e partecipazioni, di cui 135,2 nel terzo trimestre. In particolare – si legge in una nota – tra gennaio e marzo Mediobanca ha svalutato la quota in Telco per 113,3 mln, allineando il valore d’uso di Telecom a 1,5 euro per azione; sui titoli di stato greci sono state effettuate rettifiche per 15,3 milioni, che portano il totale dei 9 mesi a 129,8 milioni.</p>
    <p>I ricavi tra luglio 2011 e marzo 2012 sono stabili a 1,53 miliardi di euro, malgrado il dimezzamento del contributo del “principal investing” (Telecom, Generali e Rcs) a 73,1 milioni e grazie al progresso delle attività bancarie, che mostrano ricavi in crescita del 3,9% trainati dalla ripresa del “corporate and investment banking” nell’ultimo trimestre. Il patrimonio netto sale a 6,3 miliardi, dai 6 miliardi di dicembre.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>