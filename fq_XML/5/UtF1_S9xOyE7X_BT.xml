<doc sitename="Il Fatto Quotidiano" title="Processo Mills, respinta la ricusazione, per Berlusconi si avvicina la sentenza - Il Fatto Quotidiano" author="RQuotidiano" date="2012-02-22" url="http://www.ilfattoquotidiano.it/2012/02/22/processo-mills-berlusconi-respinta-richiesta-ricusazione-giudici/192996/" hostname="ilfattoquotidiano.it" description="La Corte d’Appello di Milano ha respinto l’istanza di ricusazione presentata dai legali di Silvio Berlusconi nei confronti dei giudici del caso Mills. Il processo, ora, può proseguire e andare a sentenza, che potrebbe arrivare sabato 25 febbraio. L’ex premier, imputato per corruzione in atti giudiziari, lamentava un'”anticipazione del giudizio” che sarebbe stata espressa dal collegio, …" categories="Giustizia" tags="David Mills;Milano;Silvio Berlusconi" fingerprint="3d8c50b162687219">
  <main>
    <head rend="h1">Processo Mills, respinta la ricusazione, per Berlusconi si avvicina la sentenza</head>
    <p><ref target="http://www.ilfattoquotidiano.it/wp-content/uploads/2011/03/mills_berlusconi_interna.jpg"/>La Corte d’Appello di Milano ha respinto l’istanza di ricusazione presentata dai legali di <graphic src="http://www.ilfattoquotidiano.it/wp-content/uploads/2011/03/mills_berlusconi_interna.jpg" title="mills_berlusconi_interna"/></p>
    <p><hi rend="#b">Silvio Berlusconi</hi>nei confronti dei giudici del caso Mills. Il processo, ora, può proseguire e andare a sentenza, che potrebbe arrivare sabato 25 febbraio.</p>
    <p>L’ex premier, imputato per corruzione in atti giudiziari, lamentava un'”anticipazione del giudizio” che sarebbe stata espressa dal collegio, presieduto dal giudice <hi rend="#b">Francesca Vitale</hi>, che inoltre avrebbe condotto un’istruttoria dibattimentale “a senso unico”, consentendo l’audizione dei soli testimoni indicati dall’accusa, e tagliando invece quelli chiesti dalla difesa.</p>
    <p>La decisione della Corte d’Appello di Milano spiana la via alla prossima udienza, già fissata per sabato 25 febbraio. In questa occasione, salvo sorprese, dovrebbe essere pronunciata la sentenza. I giudici, infatti, non avrebbero potuto riunirsi in camera di consiglio per decidere il verdetto prima del pronunciamento della Corte d’Appello. <ref target="http://www.ilfattoquotidiano.it/2012/02/15/mills-chiede-anni-carcere-berlusconi/191385/">Il pm Fabio De Pasquale ha chiesto per Berlusconi una condanna a cinque anni di reclusione</ref>. Secondo l’accusa, l’ex premier avrebbe corrotto l’avvocato inglese </p>
    <p><hi rend="#b">David Mills</hi>con un versamento di 600 mila dollari per ottenere testimonianze edulcorate in alcuni processi che lo vedevano imputato.</p>
    <p><ref target="http://www.ilfattoquotidiano.it/2012/02/09/processo-mills-difesa-berlusconi-invoca-prescrizione/190079/">Il processo corre sul filo della prescrizione</ref>. Il 25 febbraio sono previste le arringhe della difesa, rappresentata da <hi rend="#b">Niccolò Ghedini</hi> e <hi rend="#b">Pietro Longo</hi>, che in parte aveva già cominciato a illustrare le conclusioni nel corso dell’ultima udienza. Poi, in assenza di repliche e di dichiarazioni spontanee di Berlusconi, i giudici potranno entrare in camera di consiglio per il verdetto di primo grado.</p>
    <p>Il Pdl fa quadrato intorno al suo leader e attacca i giudici. “Il no alla richiesta di ricusazione avanzata dai legali di Silvio Berlusconi da parte della Corte di appello di Milano si commenta da sola”, commenta il presidente del gruppo al Senato <hi rend="#b">Maurizio Gasparri</hi>. “Che taluni magistrati siano prevenuti è sotto gli occhi di tutti. Forse sono prevenuti anche quei giudici che oggi ne avrebbero dovuto prendere atto”. Il coordinatore <hi rend="#b">Sandro Bondi</hi>, parla di “un altro colpo alla credibilità della giustizia”. Mentre per <hi rend="#b">Maurizio Lupi</hi>, vicepresidente della Camera, i giudici “hanno già scritto la sentenza prima che iniziasse il dibattimento”. Secondo Lupi, “il presidente Berlusconi è l’unico caso di italiano colpevole fino a prova contraria. Se non si trattasse di una tragedia per la credibilità della nostra giustizia, potremmo tranquillamente ridere davanti a questa commedia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>