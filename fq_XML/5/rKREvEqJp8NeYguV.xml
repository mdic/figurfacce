<doc sitename="Il Fatto Quotidiano" title="Elezioni, l'ex fidanzato di Alfonso Signorini candidato con B. al Senato - Il Fatto Quotidiano" author="Fabrizio d'Esposito" date="2013-02-07" url="http://www.ilfattoquotidiano.it/2013/02/07/elezioni-lex-fidanzato-di-alfonso-signorini-candidato-con-b-al-senato/491736/" hostname="ilfattoquotidiano.it" description="Paolo Galimberti ci teneva tanto a quella foto con Silvio Berlusconi, scattata al compleanno del suo compagno Alfonso Signorini. E così quando è scattata l’ora della fatidica e agognata candidatura l’ha presa da Dagospia e con un facile lavoro al computer si è fatto fare i manifesti per la campagna elettorale delle politiche. Numero otto …" categories="Politica" tags="Alfonso Signorini;Chi;Paolo Bonaiuti;Roberto Formigoni;Silvio Berlusconi;Vittorio Feltri" fingerprint="6987042db4d30a19">
  <main>
    <head rend="h1">Elezioni, l’ex fidanzato di Alfonso Signorini candidato con B. al Senato</head>
    <graphic src="https://st.ilfattoquotidiano.it/wp-content/uploads/2013/02/compagno-signorini-interna-nuova.jpg" alt="Berlusconi e il compagno di Alfonso Signorini"/>
    <p><hi rend="#b">Paolo Galimberti</hi> ci teneva tanto a quella foto con <hi rend="#b">Silvio Berlusconi</hi>, scattata al compleanno del suo compagno <hi rend="#b">Alfonso Signorini</hi>. E così quando è scattata l’ora della fatidica e agognata candidatura l’ha presa da <hi rend="#b"> Dagospia</hi> e con un facile lavoro al computer si è fatto fare i manifesti per la campagna elettorale delle politiche. Numero otto del Pdl al Senato in </p>
    <p><hi rend="#b">Lombardia</hi>. Un seggio certo, dietro il Capo e i big del partito: Berlusconi,</p>
    <p><hi rend="#b">Formigoni</hi>, Bondi,</p>
    <p><hi rend="#b">Bonaiuti</hi>, Mantovani,</p>
    <p><hi rend="#b">Romani</hi>, Caliendo e poi lui, finalmente.</p>
    <p>Il posto in lista a Paolo Galimberti è l’ultima frontiera del berlusconismo che candida famigli, fedelissimi e “mignotte” (<hi rend="#b">Vittorio Feltri</hi> dixit). E’ l’evoluzione del sanfedismo nel senso di Emilio. Nel 2008 toccò a <hi rend="#b">Diana De Feo</hi>, sempre al Senato, moglie del fu direttore del Tg4 nonché solerte commensale delle “cene eleganti” del<hi rend="#b"> Bunga Bunga</hi> di Arcore. Oggi è la volta dell’amico del cuore di Signorini, il direttore di <hi rend="#b"> Chi</hi> che organizzò il </p>
    <p><hi rend="#i">pink-tank</hi>di Palazzo Grazioli per arginare la valanga di scandali a luci rosse del Cavaliere della Satiriasi.</p>
    <p>Memorabile l’invenzione del tronista finto fidanzato di<hi rend="#b"> Noemi Letizia</hi>. Galimberti infatti, come si racconta nella Milano bene, è stato a lungo il convivente di Signorini, omosessuale dichiarato. I due avrebbero abitato nello stesso appartamento, in piazza Diaz. E lui Galimberti avrebbe fatto il fidanzato sempre, anche andando a fare la spesa e chiedendo lo sconto come “quando viene Alfonso”. Ma chi è l’ultima icona del <hi rend="#b">berlusconismo</hi> edizione del 2013, per la serie <hi rend="#i">Forza Gnocco</hi>, che di fatto è un riconoscimento<hi rend="#i"> sic et simpliciter</hi> alle coppie omo, alla faccia degli alleati omofobi tipo <hi rend="#b">Giovanardi</hi> o <hi rend="#b">Ignazio La Russa</hi>? Paolo Galimberti è un ricco industriale di famiglia. I suoi sono entrati in <hi rend="#b">Euronics</hi> e lui è stato anche presidente dei giovani di <hi rend="#b">Confcommercio</hi>. Ma il suo pallino è sempre stata la politica, come disse in un’intervista di due anni fa.</p>
    <p>Con il compagno Alfonso ha anche frequentato<hi rend="#b"> Marina Berlusconi</hi>, la primogenita di B. legatissima al direttore di <hi rend="#i">Chi</hi>. Tanti i pranzi e le cene insieme, ridendo, inciuciando e facendosi leggere il futuro da Maddalena, la maga- sensitiva che il giornalista principe del depistaggio da gossip porta sempre con sé. I tre erano in vacanza insieme (Paolo, Alfonso e la maga), quando esplose lo scandalo di Noemi Letizia e Signorini fu portato con aereo privato a Roma dal <hi rend="#b">Cavaliere</hi>. Fu in quel momento che nacque il pink-tank della crisi a luci rosse, d’intesa con<hi rend="#b"> Carlo Rossella</hi>. Sempre a Milano, raccontano che i due, Paolo e Alfonso, forse non stanno più insieme. Ma questo è un dettaglio di poco conto per la generosità di Berlusconi. Nella prossima legislatura, al Senato, che diventerà di nuovo centrale come nel 2006 dopo il ‘pareggio’ tra <hi rend="#b">Prodi</hi> e B., siederà anche Paolo Galimberti, in quota ‘fidanzati’ o ‘ex fidanzati’. E’ il simbolo del <hi rend="#b">berlusconismo</hi> anarchico che mescola tutto e tutti, rompe l’ennesimo tabù e non dimentica gli amici che gli sono stati al fianco nei momenti della tragedia, quando tutto era perduto e l’ingrata moglie sentenziò: “Mio marito è malato perché va con le minorenni”. Alle politiche del 2013 c’è il fidanzato di Signorini, ma non la fidanzata di B., <hi rend="#b">Francesca Pascale</hi>. Chissà <hi rend="#i">Chi</hi> se dedicherà spazio a entrambi. Lo scopriremo solo leggendo.</p>
    <p>da <hi rend="#i">Il Fatto Quotidiano</hi> del 5 febbraio 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>