<doc sitename="Il Fatto Quotidiano" title="Elezioni, Berlusconi: &quot;Cosentino sub iudice&quot;. Pdl in guerra sugli impresentabili - Il Fatto Quotidiano" author="RQuotidiano" date="2013-01-20" url="http://www.ilfattoquotidiano.it/2013/01/20/elezioni-berlusconi-cosentino-sub-judice-pdl-in-guerra-sugli-impresentabili/475200/" hostname="ilfattoquotidiano.it" description="“Ho chiesto un atto di generosità a Cosentino, ancora non posso dire se è fuori. La sua posizione è ancora sub iudice”. Ospite di Maria Latella a SkyTg24, Silvio Berlusconi conferma che nel Pdl la questione “impresentabili” è ancora completamente aperta, oggetto di un duro scontro interno, mentre incombe la scadenza per chiudere le liste …" categories="Elezioni 2013" tags="Nicola Cosentino;PDL;Silvio Berlusconi" fingerprint="6dadc60fcb852214">
  <main>
    <head rend="h1">Elezioni, Berlusconi: “Cosentino sub iudice”. Pdl in guerra sugli impresentabili</head>
    <graphic src="https://st.ilfattoquotidiano.it/wp-content/uploads/2012/06/Denis-verdini-nicola-cosentino-interna-nuova.jpg"/>
    <p>“Ho chiesto un atto di generosità a <hi rend="#b">Cosentino</hi>, ancora non posso dire se è fuori. La sua posizione è ancora sub iudice”. Ospite di <hi rend="#b">Maria Latella</hi> a SkyTg24, <hi rend="#b">Silvio Berlusconi</hi> conferma che <ref target="http://www.ilfattoquotidiano.it/2013/01/20/pdl-al-lavoro-su-liste-quasi-pulite-cosentino-in-bilico-ma-altri-indagati-candidati/475091/">nel Pdl la questione “impresentabili” è ancora completamente aperta, oggetto di un duro scontro interno</ref>, mentre incombe la scadenza per chiudere le liste elettorali, che devono essere depositate entro le ore 20 di lunedì 21 gennaio.</p>
    <p>”<hi rend="#b">Dell’Utri</hi> e <hi rend="#b">Scajola</hi>”, ha continuato Berlusconi, sono sicuramente fuori dalle liste, “probabilmente anche <hi rend="#b">Milanese</hi> e <hi rend="#b">Papa</hi>”. In realtà Marcello Dell’Utri e Scajola ha rinunciato spontaneamente a presentarsi. <ref target="http://www.ilfattoquotidiano.it/2013/01/20/elezioni-dellutri-rinuncia-a-candidarsi-limmunita-ormai-non-mi-serve-piu/475077/">Dell’Utri ha spiegato a Il Fatto Quotidiano di non voler essere considerato responsabile di un’eventuale sconfitta del Pdl</ref> e <ref target="http://www.ilfattoquotidiano.it/2013/01/19/elezioni-2013-scajola-si-ritira-basta-esami-sulla-mia-moralita/474561/">Claudio Scajola aveva fatto la stessa cosa ieri, spiegando di non volersi più sentire “sotto esame”</ref>. </p>
    <p>“Abbiamo chiesto anche a Cosentino – ha spiegato Berlusconi- di fare lo stesso atto di generosità, anche se nel fare queste richieste ci sentiamo male, perché si tratta di persone che stimiamo e che sono ingiustamente <hi rend="#b">perseguitate</hi> dai giudici. Sono persone a posto: Dell’Utri è una persona straordinaria, ha bellissima famiglia, è un uomo di grande cultura, ha quattro figli, è un cattolico praticante”.</p>
    <p>Quanto a Cosentino, afferma il Cavaliere, “è un imprenditore che è stato accusato di avere chiesto un sostegno a un’associazione mafiosa. Invece lui, non è mai stato in campo per le elezioni singolarmente, ma sempre nel listino. Io ho letto tutte le carte, su Cosentino non c’è nulla. E’ ancora sub iudice, aspettiamo cosa dirà il comitato in proposito”.</p>
    <p>Berlusconi è quindi tornato ad attaccare la <hi rend="#b">magistratura</hi>: “Questa è la <hi rend="#b">patologia</hi> della mostra democrazia. Abbiamo una magistratura frequentata da persone che troppo spesso non hanno rispetto della dignità e libertà degli uomini, il 50 per cento degli accusati viene poi trovata innocente”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>