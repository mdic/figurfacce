<doc sitename="Il Fatto Quotidiano" title="Riforme, Forza Italia avverte Renzi: &quot;Noi determinanti. Con M5S salta l'accordo&quot; - Il Fatto Quotidiano" author="RQuotidiano" date="2014-06-25" url="http://www.ilfattoquotidiano.it/2014/06/25/riforme-forza-italia-avverte-renzi-noi-determinanti-con-m5s-salta-laccordo/1040234/" hostname="ilfattoquotidiano.it" description="“L’accordo resta sull’Italicum”. Mentre Matteo Renzi si siede al tavolo del Movimento 5 stelle per parlare di riforme, Forza Italia alza le antenne e cerca di ricordare al Pd del patto del Nazareno che i piani iniziali erano diversi. “Forza Italia ha assunto”, dice Paolo Romani, presidente del gruppo al Senato, “fin dall’inizio un ruolo …" categories="Politica" tags="Forza Italia;Matteo Renzi;Movimento 5 Stelle;Silvio Berlusconi" fingerprint="5bce02765d77872d">
  <main>
    <head rend="h1">Riforme, Forza Italia avverte Renzi: “Noi determinanti. Con M5S salta l’accordo”</head>
    <graphic src="https://st.ilfattoquotidiano.it/wp-content/uploads/2014/06/berlusconi-640-2.jpg"/>
    <p>“L’accordo resta sull’Italicum”. <ref target="http://www.ilfattoquotidiano.it/2014/06/25/legge-elettorale-renzi-allincontro-con-m5s-ragioniamo-su-preferenze-se-ce-governabilita/1039584/">Mentre Matteo Renzi si siede al tavolo del Movimento 5 stelle per parlare di riforme,</ref> Forza Italia alza le antenne e cerca di ricordare al Pd del patto del Nazareno che i piani iniziali erano diversi. “Forza Italia ha assunto”, dice </p>
    <p><hi rend="#b">Paolo Romani</hi>, presidente del gruppo al Senato, “fin dall’inizio</p>
    <p><hi rend="#b">un ruolo determinante</hi>nel percorso riformatore, con responsabilità e attenzione ma non privo di senso critico. La legge elettorale ha visto l’approvazione alla Camera proprio grazie ai voti decisivi di Forza Italia. L’accordo resta sull’Italicum e siamo pronti ad approvarlo al Senato nei tempi previsti”. Insomma l’ex Cavaliere è sempre lì dove lo avevano lasciato e i suoi pretendono che la trattative dei mesi scorsi venga rispettata. L’apertura condizionata alle ‘preferenze’, non amate da</p>
    <p><hi rend="#b">Silvio Berlusconi</hi>e da tutto il partito azzurro, pur ponendole al secondo posto dopo la garanzia della governabilità, Renzi ha scatenato l’irritazione del gruppo azzurro a palazzo Madama, irritazione poi concretizzatasi nelle parole del capogruppo</p>
    <p>Determinante, questa la parola fondamentale nella dichiarazione di Romani perché, numeri alla mano, anche con i senatori pentastellati, il governo non avrebbe una maggioranza capace di approvare il disegno di legge ormai conosciuto come ddl Boschi. Il<hi rend="#b"> Partito democratico</hi>, senza Anna Finocchiaro presidente della commissione Affari costituzionali, che solitamente non vota i provvedimenti, conta 8 parlamentari, a cui si aggiungono 3 Ncd, uno dei Popolari per l’Italia, uno di Scelta civica e uno del Maie in tutto 14 su 29 membri della commissioni. Insomma, se la maggioranza volesse chiudere la partita giocandola sulle proprie forze, e senza contare su M5S e Fi, non riuscirebbe a vincerla. Salvo portare dalla propria parte Loredana De Petris di Sel e Francesco Campanella, ex pentastellato, ossi duri da convincere.</p>
    <p>E’ qui che la parola ‘determinanti’ assume un valore ancora più forte. Non perché il patto del Nazareno dello scorso gennaio e il bis di qualche mese dopo sia poi così vincolante, se non per una sorta di correttezza tra le due forze politiche più importanti del Paese, ma perché <hi rend="#b">Forza Italia</hi> in commissione Affari istituzionali ha un componente in più rispetto ai grillini, quel componente che appunto li rende ‘determinanti’. Le riforme con il partito di Berlusconi alleato a quello di Renzi avrebbero sicuramente un percorso più facile, mentre con i 5 Stelle e Forza Italia contro, per assurdo, mancherebbe la maggioranza. Calcoli che Berlusconi e i suoi hanno ben chiari e che rilanciano in quella sorta di avvertimento di Romani di oggi.</p>
    <p>A palazzo Madama i senatori azzurri infatti, ‘irritazioni’ a parte, riferiscono, sono ben consci di avere il classico ‘coltello dalla parte del manico’ ecco perchè sull’Italicum non hanno nessuna intenzione di accettare l’eventualità delle preferenze o ulteriori cambi di programma. Insomma, confermano alcuni senatori di Forza Italia, “<hi rend="#b">o l’Italicum resta quello dell’accordo Renzi-Berlusconi</hi> o saltano anche le riforme”. Intanto il leader di Forza Italia è rientrato a Roma questo pomeriggio, cambiando all’ultimo minuto il programma di rimanere ad Arcore. Non si escludono per domani, infatti, incontri con il capogruppo Romani a palazzo Grazioli ed eventualmente anche una riunione con i senatori membri della commissione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>