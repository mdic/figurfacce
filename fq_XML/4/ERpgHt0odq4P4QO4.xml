<doc sitename="Il Fatto Quotidiano" title="Elezioni, Bersani: &quot;Agenda snella per il cambiamento. M5S sia responsabile&quot; - Il Fatto Quotidiano" author="RQuotidiano" date="2013-02-26" url="http://www.ilfattoquotidiano.it/2013/02/26/elezioni-bersani-agenda-snella-per-cambiamento-e-chiama-grillo-alle-sue-responsabilita/514041/" hostname="ilfattoquotidiano.it" description="Pochi punti, un’agenda snella “per il cambiamento”. Poi chi c’è c’è, a seconda della responsabilità e, soprattutto, senza “alleanze costruite a tavolino”. Pier Luigi Bersani rompe il silenzio e da “vincitore non in grado di governare” decide di fare la prima mossa: butta la palla in avanti. Non è un rilancio a casaccio: è un …" categories="Elezioni 2013" tags="Beppe Grillo;Mario Monti;Movimento 5 Stelle;Pier Luigi Bersani;Silvio Berlusconi" fingerprint="89fd1575693ee3a7">
  <main>
    <head rend="h1">Elezioni, Bersani: “Agenda snella per il cambiamento. M5S sia responsabile”</head>
    <graphic src="https://st.ilfattoquotidiano.it/wp-content/uploads/2013/02/bersani-interna-nuova2.jpg" alt="Pier Luigi Bersani"/>
    <p>Pochi punti, un’agenda snella “per il cambiamento”. Poi chi c’è c’è, a seconda della responsabilità e, soprattutto, senza “alleanze costruite a tavolino”. <hi rend="#b">Pier Luigi Bersani</hi> rompe il silenzio e da “vincitore non in grado di governare” decide di fare la prima mossa: butta la palla in avanti. Non è un rilancio a casaccio: è un assist vero e proprio, che inchioda alle proprie responsabilità tutte le forze parlamentari, dal <hi rend="#b">Popolo della Libertà</hi> al Movimento 5 Stelle. Il riferimento del segretario a <hi rend="#b">Beppe Grillo</hi> è chiaro: “So che fin qui hanno detto ‘tutti a casa’, ora ci sono anche loro, o vanno a casa anche loro o dicono che cosa vogliono fare per questo paese loro e dei loro figli”. Cosa vuole il Pd? Quattro ‘titoli’ li definisce Bersani: “Riforme istituzionali, la riforma della politica e dei suoi costi, la legge sui partiti e una moralità pubblica e privata”. Un mini programma che ricalca, su alcuni punti, ciò che professa da tempo il Movimento 5 Stelle. A cui Bersani invia un messaggio netto: “Noi siamo favorevoli alla corresponsabilità per i livelli istituzionali. Il <hi rend="#b">Movimento 5 Stelle</hi> è il primo partito. Secondo i grandi modelli democratici, ciascuno si prenda le sue responsabilità”. </p>
    <p>Cosa farà il primo partito d’Italia? <ref target="http://www.ilfattoquotidiano.it/2013/02/26/elezioni-grillo-valuteremo-riforma-per-riforma-legge-per-legge/513869/">Oggi, dalle parole del suo leader, ha dato segni se non di apertura al dialogo, quantomeno di consapevolezza di un ruolo fondamentale per il presente del Paese</ref>. “Valuteremo legge per legge, riforma per riforma” ha detto Beppe Grillo, non negando un appoggio del M5S qualora in <hi rend="#b">Parlamento</hi> “ci siano delle proposte convergenti” col programma a 5 Stelle. “Certo, tema per tema è apprezzabile ma anche piuttosto comodo” è stata la risposta a distanza di Bersani, secondo cui “è importante ma non funziona così perché i governi funzionano anche con la fiducia, e in base ai temi uno deve dare la fiducia o no”. Una sorta di innalzamento dell’asticella del dialogo. Ma a determinate condizioni. Una a caso: “Certo se qualcuno mi dice fuori dall’euro… Vedremo i gruppi parlamentari. Si sono sentite tante affermazioni e smentite”, ha detto il segretario del Pd parlando di una possibile convergenza con Beppe Grillo. “Certamente un’Italia che si staccasse dall’Europa sarebbe un disastro, questa è matematica, non è un’opinione”. Altro discorso, invece, è “se si dice che bisogna chiedere una rivisitazione della politica economica e ci sono proposte dei progressisti”.</p>
    <p>Un messaggio chiaro. Che in un primo momento è stato apprezzato anche dal <hi rend="#b">Popolo della Libertà</hi>. A cui, però, Bersani sembra non attribuire molta speranza di inversione di rotta, anche se tende a non escludere nulla. “Governissimo?” gli hanno chiesto. E lui, senza mezze misure: “<ref target="http://www.ilfattoquotidiano.it/2013/02/26/elezioni-parlamento-ingovernabile-e-per-senato-si-fa-strada-laccordo-pd-pdl/513197/">Ci confronteremo ma non penso che atteggiamenti diplomatici corrispondano al cambiamento che dicevo, dobbiamo ribaltare lo schema, non credo che il paese tolleri balletti di diplomazia…si riposassero</ref>” ha detto il segretario. Eppure i berlusconiani sono stati i primi ad uscire allo scoperto dopo le parole del leader democratico. Per<hi rend="#b"> Sandro Bondi</hi> “l’onorevole Bersani ha svolto un discorso serio, da persona seria, consapevole della difficoltà della situazione, un discorso che interpella tutte le forze politiche rappresentate in Parlamento e che hanno a cuore il futuro dell’Italia”. Il Pdl, par di capire, ci vuole essere. Ora bisognerà capire se il Partito democratico potrà farne a meno. Ma anche questo dipenderà dalle decisioni del Movimento 5 Stelle. E le dichiarazioni di Alfano a mente fredda – a differenza da quanto detto da Sandro Bondi – testimoniano un Popolo della Libertà in piena inversione di rotta e quasi innervosito dal discorso fatto dal segretario del Pd. “Abbiamo visto le dichiarazioni di Bersani sul futuro del nostro Paese e del nostro governo e purtroppo non abbiamo riscontrato né il futuro del Paese né il governo” ha detto Alfano, secondo cui quelle del segretario Pd sono dichiarazioni “in puro stile <hi rend="#b">politichese</hi>“. </p>
    <p>“Non abbiamo sentito la parola tasse e qualunque sia la nostra funzione nel Parlamento ci batteremo per i temi della nostra campagna elettorale – ha aggiunto il segretario – Un disegno di legge sula cancellazione <hi rend="#b">Imu</hi>, rimborso Imu 2012 e una politiica di incentivi sulle <hi rend="#b">assunzioni</hi> basata su zero tasse per chi assume per i primi tre anni quelli restano i nostri impegni su cui faremo battaglia”. L’ipotetico rapporto Pd-M5S e la porta chiusa in faccia al Pdl? Alfano è stizzito: “Non c’è nessuna porta da chiudere perché nessuno a <hi rend="#b">Bersani</hi> ha chiesto di aprirla. Se vuole collaborare con i grillini faccia pure. Vediamo dover porteranno il paese”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>