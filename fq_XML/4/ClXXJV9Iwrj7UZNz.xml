<doc sitename="Il Fatto Quotidiano" title="Processo Ruby, il fidanzato Risso: &quot;Sul suo passaporto la parola Mubarak&quot; - Il Fatto Quotidiano" author="RQuotidiano" date="2012-10-12" url="http://www.ilfattoquotidiano.it/2012/10/12/processo-ruby-risso-sul-suo-passaporto-parola-mubarak/380532/" hostname="ilfattoquotidiano.it" description="“La parola Mubarak” c’era “sul “passaporto” di Ruby. Lo ha affermato Luca Risso, compagno della giovane marocchina ospite dei festini di Silvio Berlusconi, al processo a carico di Emilio Fede, Lele Mora e Nicole Minetti per favoreggiamento della prostituzione. Risso ha raccontato di aver visto “la parola Mubarak” sul “passaporto” della ragazza marocchina. Al pm di …" categories="Giustizia" tags="Nicole Minetti;Processo Ruby;Ruby;Silvio Berlusconi" fingerprint="f9b01c2b94a6401c">
  <main>
    <head rend="h1">Processo Ruby, il fidanzato Risso: “Sul suo passaporto la parola Mubarak”</head>
    <p>“La <hi rend="#b">parola Mubarak</hi>” c’era “sul “passaporto” di Ruby. Lo ha affermato <hi rend="#b">Luca Risso</hi>, compagno della giovane marocchina ospite dei festini di <hi rend="#b">Silvio Berlusconi</hi>, al processo a carico di <hi rend="#b">Emilio Fede</hi>, <hi rend="#b">Lele Mora</hi> e <hi rend="#b">Nicole Minetti</hi> per favoreggiamento della prostituzione. Risso ha raccontato di aver visto “la parola Mubarak” sul “passaporto” della ragazza marocchina. Al pm di Milano, <hi rend="#b">Antonio Sangermano</hi>, che gli chiedeva se Ruby gli avesse mai detto di essere la “nipote di Mubarak”, tra le tante “cose non vere che raccontava”, Risso ha risposto: “No”. Ma poi ha aggiunto: “Ricordo di aver visto che sul suo passaporto c’era la parola Mubarak”.</p>
    <p>Risso ha ricostruito l’incontro con la giovane marocchina, che prima dice “di essere figlia di una cantante egiziana e di un diplomatico”, poi cambia versione: “Mi raccontò che suo padre era un dirigente” di un’azienda di intimo. “Mi disse subito -ha aggiunto- che conosceva Berlusconi e una moltitudine di personaggi, ma non mi sono posto il problema. Volevo solo avere un rapporto con Ruby e sfruttare i personaggi che lei conosceva per le mie discoteche, come Lele Mora”. Un rapporto che costringe Risso, allora fidanzato con un’altra donna “a raccontare un sacco di bugie e a ingigantirle a mano a mano”, prima di essere travolto dall’inchiesta giudiziaria.</p>
    <p>Ruby, ha prseguito Risso, ”non era una prostituta, non ha mai svolto attività di prostituzione, era una ragazza che, quando l’ho conosciuta, diceva parecchie bugie, le sparava grosse”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>