<doc sitename="Il Fatto Quotidiano" title="Manifestazione Pdl Brescia, Berlusconi contestato: &quot;Vergogna, buffone, mafioso&quot; - Il Fatto Quotidiano" author="RQuotidiano" date="2013-05-11" url="http://www.ilfattoquotidiano.it/2013/05/11/manifestazione-pdl-brescia-piazza-spaccata-fischi-e-applausi-per-berlusconi/591135/" hostname="ilfattoquotidiano.it" description="Un piazza spaccata tra contestatori e sostenitori. Da una parte le urla “vergogna!”, “buffone!”, “mafioso”. Dall’altra le grida “Silvio, Silvio, Silvio” dei militanti Pdl accorsi a sostegno di Silvio Berlusconi, sceso in piazza Duomo a Brescia per una manifestazione “contro l’uso politico della giustizia”. Contestazioni che anticipano il comizio del Cavaliere e che proseguono anche …" categories="Politica" tags="Brescia;PDL;Renato Brunetta;Silvio Berlusconi" fingerprint="4fa5520d7b32c4b5">
  <main>
    <head rend="h1">Manifestazione Pdl Brescia, Berlusconi contestato: “Vergogna, buffone, mafioso”</head>
    <graphic src="https://st.ilfattoquotidiano.it/wp-content/uploads/2013/05/manifestazione-bene-interna.jpg"/>
    <p>Un piazza spaccata tra <hi rend="#b">contestatori e sostenitori</hi>. Da una parte le urla “vergogna!”, “buffone!”, “mafioso”. Dall’altra le grida<hi rend="#b"> “Silvio, Silvio, Silvio”</hi> dei militanti Pdl accorsi a sostegno di <ref target="http://www.ilfattoquotidiano.it/2013/05/11/manifestazione-pdl-a-brescia-berlusconi-io-non-mi-spavento-resto-qui/591096/"> Silvio Berlusconi, sceso in piazza Duomo a Brescia</ref> per una manifestazione “contro l’uso politico della giustizia”. Contestazioni che anticipano il comizio del Cavaliere e che proseguono anche al termine con scambio di insulti e lancio reciproco di bandiere. </p>
    <p><hi rend="#b">Fischi e applausi</hi> che si contrappongono continuamente durante il discorso del Cavaliere. Una situazione a cui Berlusconi non è abituato, ma che ultimamente si è già trovato a fronteggiare. Come <hi rend="#b">a Udine</hi> quando, durante il comizio in occasione delle elezioni regionali il 18 aprile scorso, si trovò di fronte <ref target="http://www.ilfattoquotidiano.it/2013/04/18/regionali-contestazione-per-berlusconi-a-udine-lui-mai-interrotta-manifestazione/567661/">non solo i supporter osannanti del Pdl, ma anche molti contestatori</ref>. Oggi, però, a fischiarlo sono in molti e appartenenti a gruppi variegati, non solo centri sociali e militanti del M5s, anche molti cittadini comuni.</p>
    <p><hi rend="#b">Lo scontro verbale tra berlusconiani e anti inizia</hi> ancora prima che Berlusconi cominci a parlare, davanti all’hotel Vittoria dove soggiornano i parlamentari Pdl. Ad accendere gli animi il passaggio di esponenti politici e supporter del Pdl davanti all’albergo dove si trovano anche un gruppo di rappresentanti del Movimento 5 stelle con un banchetto a sostegno del loro candidato sindaco. Salutati al grido di “ladri, ladri, ladri” e “in galera, in galera”, i militanti azzurri reagiscono. Dall’altra parte della via intanto alcuni esponenti dei centri sociali che stavano per raggiungere la piazza vengono bloccati dalle forze di polizia e tenuti a debita distanza. Un militante del Pdl viene raggiunto da pugni e calci. Solo il cordone degli agenti riesce a separare le due fazioni. Molta la rabbia anche contro i parlamentari del centrodestra. “Fascista”, gridano i manifestanti all’indirizzo di<hi rend="#b"> Maurizio Gasparri</hi>; “Vai a lavorare”, è invece l’invito rivolto alla deputata <hi rend="#b">Daniela Santanchè</hi>. </p>
    <p>E gli <hi rend="#b">insulti volano anche dopo</hi> il comizio di Silvio Berlusconi in piazza Duomo. L’area rimane divisa in due anche mentre i manifestanti – sostenitori del Pdl o attivisti di sinistra che contestavano – defluiscono. Agenti antisommossa sono stati chiamati a dividere i due gruppi davanti al sagrato del Duomo. Pesantemente contestato anche l’ex presidente della Lombardia, il senatore <hi rend="#b">Roberto Formigoni</hi>, l’unico a lasciare il retropalco direttamente dalla piazza, attraversando la folla. Scortato dai carabinieri, l’ex ministro <hi rend="#b">Renato Brunetta</hi> addebita l’accaduto a ”<hi rend="#b">150 fascisti antidemocratici</hi>”: “Mi dispiace che i giornalisti abbiano scritto di questi 150 fascisti antidemocratici – dice Brunetta – e non per le decine di migliaia di democratici che hanno manifestato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>