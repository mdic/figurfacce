<doc sitename="Il Fatto Quotidiano" title="Sardegna, a Loceri il sindaco intitola la piazza allo &quot;statista&quot; Craxi - Il Fatto Quotidiano" author="Nello Trocchia" date="2013-09-07" url="http://www.ilfattoquotidiano.it/2013/09/07/sardegna-loceri-inaugurata-piazza-a-bettino-craxi/704477/" hostname="ilfattoquotidiano.it" description="Sul continente il pregiudicato Silvio Berlusconi cerca di evitare in ogni modo la decadenza dalla carica da senatore dopo la condanna a 4 anni per frode fiscale. In molti, da ultimo Roberto Maroni, paragonano la sua storia a quella del suo amico Bettino Craxi. Un parallelismo che non sarà sfuggito alla giunta comunale di Loceri, …" categories="Cronaca" tags="Bettino Craxi;Partito Socialista;Sardegna;Silvio Berlusconi" fingerprint="3ba2f00553d6d089">
  <main>
    <head rend="h1">Sardegna, a Loceri il sindaco intitola la piazza allo “statista” Craxi</head>
    <graphic src="https://st.ilfattoquotidiano.it/wp-content/uploads/2013/04/craxi-interna-nuova.jpg" alt="Bettino Craxi"/>
    <p>Sul continente il pregiudicato <hi rend="#b">Silvio Berlusconi</hi> cerca di evitare in ogni modo la decadenza dalla carica da senatore dopo la condanna a 4 anni per frode fiscale. In molti, da ultimo Roberto Maroni, paragonano la sua storia a quella del suo amico <hi rend="#b">Bettino Craxi</hi>. Un parallelismo che non sarà sfuggito alla giunta comunale di <hi rend="#b">Loceri</hi>, comune in provincia dell’Ogliastra, che ha deciso di celebrare il leader socialista: il 7 settembre è prevista l’inaugurazione di una piazza a “<hi rend="#b">Bettino Craxi</hi>, statista”.</p>
    <p>Siamo in <hi rend="#b">Sardegna</hi> dove di esponenti politici meritevoli di menzione ce ne sarebbero, ma dopo la raccolta di 100 firme da parte dei socialisti e simpatizzanti, la giunta – guidata dal sindaco <hi rend="#b">Ivo Deiana</hi>, a capo di una lista civica – ha deciso di deliberare l’intitolazione. Evento al quale seguirà un dibattito con il secondogenito di Craxi, <hi rend="#b">Bobo</hi>, al quale prenderà parte anche <hi rend="#b">Simone Atzeni</hi>, in lizza per il garofano rosso alle primarie del centrosinistra per la scelta del candidato governatore alla guida della Regione.</p>
    <p>Precedenti iniziative erano sempre state accolte con disappunto e proteste: pesa come un macigno la vicenda giudiziaria che ha segnato la storia politica di Craxi. Nel 1994 si rese infatti latitante sfuggendo alla giustizia italiana e rifugiandosi ad <hi rend="#b">Hammamet</hi>, fu condannato in via definitiva per <hi rend="#b">corruzione e finanziamento illecito</hi> prima di spegnersi nel 2000 in Tunisia. Da allora ogni tentativo di celebrarlo con la intitolazione di un angolo del Paese ha provocato una scia di polemiche e proteste.</p>
    <p>Nel 2011 a <hi rend="#b">Lissone</hi>, in provincia di Milano, in molti scesero in strada e contestarono un’analoga decisione, <hi rend="#b">Stefania Craxi</hi> non riuscì a tagliare il nastro. Finì, come durante i giorni delle inchieste su Tangentopoli, con un fitto <hi rend="#b">lancio di mometine</hi> al grido “ladri, ladri”. La folla per protesta dedicò la piazza a <hi rend="#b">Sandro Pertini</hi> “presidente degli italiani”. La giunta, allora, era a guida <hi rend="#b">Pdl-Lega</hi>. A Loceri, il Comune è retto da una lista civica. Per la Sardegna sarebbe la prima piazza dedicata a Craxi. Il quotidiano <hi rend="#i">L’Unione Sarda</hi> ha lanciato un sondaggio tra i lettori e prevalgono quelli favorevoli all’intitolazione. Su Facebook, però, una pioggia di no. C’è chi, sconsolato, commenta: “Con tutti gli eroi sardi che abbiamo, perché si ricorda un delinquente continentale?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>