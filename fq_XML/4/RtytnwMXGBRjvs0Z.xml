<doc sitename="Il Fatto Quotidiano" title="Elezioni, Bersani cerca Monti dopo il voto. &quot;Ma il Professore dica contro chi combatte&quot; - Il Fatto Quotidiano" author="RQuotidiano" date="2013-01-09" url="http://www.ilfattoquotidiano.it/2013/01/09/elezioni-2013-letta-pd-se-vinciamo-chiederemo-a-monti-di-sostenere-governo/465036/" hostname="ilfattoquotidiano.it" description="Con Monti ci sarà dialogo dopo le elezioni. A prescindere dal risultato delle urne. Lo dice Enrico Letta, lo conferma Pier Luigi Bersani. All’indomani della presentazione delle liste dei candidati democratici, il Pd non nasconde le proprie intenzioni e apre senza mezzi termini alla squadra del Professore. “Dico da tre anni che intendo lavorare per un …" categories="Elezioni 2013" tags="Elezioni Politiche 2013;Enrico Letta;Mario Monti;Pier Luigi Bersani;Silvio Berlusconi" fingerprint="ae7d14e4c06f7124">
  <main>
    <head rend="h1">Elezioni, Bersani cerca Monti dopo il voto. “Ma il Professore dica contro chi combatte”</head>
    <graphic src="https://st.ilfattoquotidiano.it/wp-content/uploads/2013/01/pd-bersani-letta-bindi-interna.jpg"/>
    <p>Con Monti ci sarà dialogo dopo le elezioni. A prescindere dal risultato delle urne. Lo dice <hi rend="#b">Enrico Letta</hi>, lo conferma <hi rend="#b">Pier Luigi Bersani</hi>. All’indomani della presentazione delle <ref target="http://www.ilfattoquotidiano.it/2013/01/09/elezioni-2013-liste-complete-pd-alla-camera/464830/">liste dei candidati democratici</ref>, il Pd non nasconde le proprie intenzioni e apre senza mezzi termini alla squadra del Professore. “Dico da tre anni che intendo lavorare per un governo dei progressisti aperto a un dialogo con forze democratiche progressiste e moderate che siano ostative a un revival berlusconiano, leghista e populista. E rimango fermo su questo” ha chiarito il segretario, secondo cui bisogna evitare il “rischio di mettere nell’angolo un’esigenza di cambiamento”. Peraltro il sostegno di Monti e dei centristi a <hi rend="#b">Gabriele Albertini</hi> in Lombardia “va bene se non aiutano a togliere le castagne dal fuoco a Berlusconi e alla Lega in Lombardia, se, invece, aiutassero non andrebbe bene e bisogna rispondere. Voglio capire da Monti e dal centro contro chi combattono” ha aggiunto Bersani a <hi rend="#i">SkyTg24</hi>.</p>
    <p>Il Pd sarà la lepre? “In questo momento tutti un po’ faranno la gara sul Pd. Gestirò la campagna elettorale in coerenza con quanto fatto fin qui: io credo alla comunicazione ma di più a quello che abbiamo seminato, la gente vuole vedere coerenza. Noi siamo in vantaggio perché abbiamo fatto vedere che quello che avevamo detto avremmo fatto: la lealtà a Monti fino a fine del governo, le primarie per premiership e per i parlamentari”. Il segretario democratico dice di non scommettere su Berlusconi e ha detto sì a un confronto televisiva con gli altri candidati a Palazzo Chigi.</p>
    <p>La posizione di dialogo era stata anticipata in mattinata da Enrico Letta. ”Dopo le <hi rend="#b">elezioni</hi>, se vinceremo chiederemo ai montiani, al centro, di sostenere il governo Bersani” aveva detto il vice segretario parlando alla sede del partito. Sempre in tema di alleanze, del resto, a chi gli chiedeva del rapporto con gli arancioni di <hi rend="#b">Ingroia</hi>, Letta ha replicato in maniera altrettanto secca: “Il Pd e la coalizione del Pd vuole vincere le elezioni e chiedere voti per il centrosinistra, dopo le elezioni guarderemo al Parlamento che si è creato e valuteremo le scelte da fare. Il nostro primo interlocutore saranno le liste che si sono raggruppate intorno al <hi rend="#b">senatore Monti</hi>“. Il vicesegretario democratico, poi, ha giudicato come “molto importante” il ‘ritrovato’ rapporto tra <hi rend="#b">Renzi</hi> e Bersani, “che faranno campagna elettorale in tandem”.</p>
    <p>Enrico Letta, inoltre, ha risposto alle critiche del segretario socialista <hi rend="#b">Nencini</hi> in merito alla composizione delle liste e alla penalizzazione degli esponenti del garofano. “Non capisco il senso della protesta di Nencini – ha detto il vicesegretario democratico – C’erano dei patti e sono stati rispettati. Le nostre sono liste aperte e sarà una buona alleanza”. Immediato il commento di<hi rend="#b"> Angelino Alfano </hi>su Twitter. ”Ufficiale: Da oggi Monti è la stampella di Bersani. Grazie al Pd per la chiarezza” ha detto il segretario del Pdl. ”Bersani è diventato la brutta copia di Monti. Basta Monti. Basta tasse”. Questo il tweet del segretario federale della <hi rend="#b">Lega Nord</hi>, Roberto Maroni. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>