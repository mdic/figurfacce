<doc sitename="Il Fatto Quotidiano" title="Rodotà sul referendum di Bologna: &quot;Le risorse pubbliche per la scuola rimangano tali&quot; - Il Fatto Quotidiano" author="Gianmarco Aimi" date="2013-05-14" url="http://www.ilfattoquotidiano.it/2013/05/14/rodota-sul-referendum-di-bologna-risorse-pubbliche-per-scuola-rimangano-tali/594290/" hostname="ilfattoquotidiano.it" description="“Su Berlusconi a Brescia mi avvalgo della facoltà di non rispondere”, lo dice Stefano Rodotà, l’ex candidato 5 Stelle al Quirinale presentando gli ospiti principali del prossimo Festival del Diritto. Figure di spicco come la presidente della Camera Laura Boldrini e il giurista Gustavo Zagrebelsky che dal 26 al 29 settembre prossimi presiederanno l’evento dedicato …" categories="Emilia Romagna" tags="Gustavo Zagrebelsky;Referendum;Referendum Scuola Pubblica;Scuola Pubblica;Silvio Berlusconi;Stefano Rodotà" fingerprint="afa541dc7a5b4035">
  <main>
    <head rend="h1">Rodotà sul referendum di Bologna: “Le risorse pubbliche per la scuola rimangano tali”</head>
    <graphic src="https://st.ilfattoquotidiano.it/wp-content/uploads/2013/05/rodotà_piacenza_er.jpg"/>
    <p>“Su Berlusconi a Brescia mi avvalgo della facoltà di non rispondere”, lo dice <hi rend="#b">Stefano Rodotà</hi>, l’ex candidato 5 Stelle al Quirinale presentando gli ospiti principali del prossimo <hi rend="#b">Festival del Diritto</hi>. Figure di spicco come la presidente della Camera<hi rend="#b"> Laura Boldrini</hi> e il giurista <hi rend="#b">Gustavo Zagrebelsky c</hi>he dal 26 al 29 settembre prossimi presiederanno l’evento dedicato a “Le incertezze della democrazia”.</p>
    <p>L’ex garante della privacy non vuole che l’evento, arrivato ormai alla sesta edizione, venga connotato come “di parte”, anche se di parte lo è nei fatti: “Dalla parte della <hi rend="#b">Costituzione</hi>, che ci accorgiamo non essere poi così vecchia”.</p>
    <p>“Il Festival guarda al di là della contingenza politica”, spiega il coordinatore scientifico, ma certo non ha mai avuto molto spazio per ospiti graditi al centrodestra. E infatti le proteste degli esponenti politici locali non erano mancate. Il tema scelto alla fine di settembre dell’anno scorso, poi, che pare indicato ieri, coglie l’effettiva situazione italiana ed europea. E infatti precisa con un sorriso: “C’è fin troppa attualità”.</p>
    <p>Qualcuno gli fa notare sarebbe stato il suo l’intervento più atteso, ma in veste di Capo dello Stato, ma lui non vuole cadere nella rete delle polemiche: “I riconoscimenti postumi li posso gradire, è stata una esperienza vissuta con<hi rend="#b"> serenità,</hi> anche per l’attenzione sociale che ne è scaturita. Credo perché ho lavorato da sempre in alcune direzioni. Mi sento più impegnato di prima”. </p>
    <p>Ha parlato anche sul <hi rend="#b">referendum in corso a Bologna</hi> per il mantenimento della scuola pubblica: “E’ fondamentale il <hi rend="#b">diritto allo studio</hi>. Sono sempre stato attento a questi principi. Tenere viva l’attenzione è fondamentale perché quando si devono distribuire risorse pubbliche, sempre più scarse, penso che debbano essere destinate al pubblico se no impoveriamo i principi e i diritti delle persone”.</p>
    <p>Infine sul governo si è lasciato scappare solo che “mi auguro che ci sia capacità di intercettare le questioni più gravi. C’è un’urgenza straordinaria di intervento e nessuno può metterlo in discussione”.</p>
    <p>Poi è solo Festival del Diritto. “Tutti quelli che hanno partecipato vogliono tornare, ad esempio Enzo Bianchi me lo ha chiesto pochi giorni fa e ovviamente lo ho immediatamente reinvitato. Altri due nomi? Laura Boldrini e Gustavo Zagrebelsky, sto provando a convincere anche <hi rend="#b">Jean-Paul Fitoussi”.</hi></p>
    <p>La manifestazione sembra fatta apposta per descrivere la situazione politica di questi giorni: “Invece lo abbiamo scelto nel settembre scorso – ha chiarito il professor Rodotà – e cercheremo di occuparci meno possibile della stretta attualità, provando a diffondere principi generali. Bisogna ricostruire e ripensare la politica costituzionale, non solo <hi rend="#b">diminuire il numero dei parlamentari</hi> o differenziare Camera e Senato. Questa è solo buona manutenzione. E’ necessario recuperare i principi e i diritti perduti”. </p>
    <p>I temi sociali sono, come sempre, al centro del Festival. “Siamo ormai una Repubblica fondata sulla <hi rend="#b">disoccupazione</hi>. Uguaglianza, solidarietà, pubblico-privato sono invece temi che la rassegna riporterà al centro – dice Rodotà -, la mancanza di lavoro sta producendo la rottura della coesione sociale. Cresce la microcriminalità, i laureati devono nascondere la loro laurea e andare a lavorare a 400 euro al mese. Per me è una violenza verso le persone”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>