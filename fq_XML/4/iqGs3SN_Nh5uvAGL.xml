<doc sitename="Il Fatto Quotidiano" title="Dell'Utri: &quot;Pronto a creare un'altra Forza Italia. Con Berlusconi&quot; - Il Fatto Quotidiano" author="Beatrice Borromeo" date="2012-10-11" url="http://www.ilfattoquotidiano.it/2012/10/11/dellutri-pronto-a-creare-nuova-forza-italia-con-berlusconi/379129/" hostname="ilfattoquotidiano.it" description="“Mi tocca”, sospira svogliato Marcello Dell’Utri. Oggi come 20 anni fa, “deve” correre per il Senato. E pure ripensare il Pdl, cambiando faccia e nome a un partito più che mai impresentabile: “Lo chiameremo ‘Partito del Cuore’, sperando che il Cuore non si offenda”. Silvio Berlusconi – che intanto depista annunciando che potrebbe non ricandidarsi …" categories="Politica" tags="Marcello Dell’Utri;PDL;Silvio Berlusconi" fingerprint="31b600e8b1457f4d">
  <main>
    <head rend="h1">Dell’Utri: “Pronto a creare un’altra Forza Italia. Con Berlusconi”</head>
    <graphic src="https://st.ilfattoquotidiano.it/wp-content/uploads/2012/10/dellutri-interna-nuova.jpg" alt="Marcello Dell'Utri"/>
    <p>“Mi tocca”, sospira svogliato <hi rend="#b">Marcello Dell’Utri</hi>. Oggi come 20 anni fa, “deve” correre per il Senato. E pure ripensare il <hi rend="#b">Pdl</hi>, cambiando faccia e nome a un partito più che mai impresentabile: “Lo chiameremo ‘Partito del Cuore’, sperando che il Cuore non si offenda”. <hi rend="#b">Silvio Berlusconi</hi> – che intanto depista annunciando che potrebbe non ricandidarsi – ha messo al lavoro proprio lui, il fedelissimo co-fondatore di <hi rend="#b">Forza Italia</hi>. Che parte reticente (“Un’intervista? Per carità, no!”) e pian piano svela la strategia del Cavaliere per tornare a Palazzo Chigi.</p>
    <p><hi rend="#b">Senatore, pensa davvero che Berlusconi potrebbe farsi da parte per il bene del partito?</hi><lb/>Perché no? Sono i detrattori che dicono che cambia sempre idea. La realtà è che è tutto in fieri. Diciamo che Berlusconi sta aspettando di vedere come si sistemano certe cose prima di decidere.</p>
    <p><hi rend="#b">Per esempio?</hi><lb/>Le elezioni in Sicilia sono importantissime. È quello il passaggio portante per decidere il prossimo futuro.</p>
    <p><hi rend="#b">Chi la spunta secondo lei?</hi><lb/>Ho l’impressione che non vincerà nessuno. Ci sarà un tale frazionamento che, alla fine, il presidente designato sarà costretto a cercare maggioranze che non avrebbe mai voluto.</p>
    <p><hi rend="#b">C’è pure il fattore Beppe Grillo.</hi><lb/>Bravissimo, Grillo. Prestazioni eccezionali, le sue. E non solo quelle fisiche, eh!</p>
    <p><hi rend="#b">Mettiamo che Nello Musumeci si aggiudichi la Sicilia.</hi><hi rend="#b">Avrebbe ancora dubbi, il Cavaliere, sul suo ritorno in scena?</hi>Parliamone tra una quindicina di giorni!</p>
    <p><hi rend="#b">Intanto può rispondere a questo: lei che ha co-fondato Forza Italia, ha un’idea sulla ricetta che può far riemergere il Pdl dal pantano?</hi><lb/>Serve il fuoco! È il fuoco che manca.</p>
    <p><hi rend="#b">E come si accende?</hi><lb/>Bisogna provocarlo, ci vuole la scintilla.</p>
    <p><hi rend="#b">A chi il ruolo del piromane, se non a B.?</hi><lb/>Berlusconi è stato il fuoco, forse lo è ancora. Ma se stiamo tutti a piangerci addosso non andiamo da nessuna parte. Bisogna ardere.</p>
    <p><hi rend="#b">Quindi il testimone può passare al segretario Alfano?</hi><hi rend="#b">Oppure a Montezemolo? Berlusconi ha persino aperto a Fini.</hi>Ma no, non c’è niente di determinato. E poi è vero che i cimiteri sono pieni di persone indispensabili, ma io non vedo nessuno in grado di sostituire Berlusconi.</p>
    <p><hi rend="#b">É vero che il Cavaliere non sopporta più i suoi, e che chiama La Russa e Gasparri “quei fascisti?”</hi><lb/>Cosa vuole, sono parole in libertà…</p>
    <p><hi rend="#b">Berlusconi sostiene però di dover pensare alle sue aziende, che “stavano meglio prima che entrassi in politica”.</hi><lb/>Ma va’! Questo è assolutamente falso. Ero con lui ai tempi in cui si decise a costruire Forza Italia e il tema aziende non è mai esistito. La sua ambizione è sempre stata il Paese. Poi è chiaro che difenda le sue cose.</p>
    <p><hi rend="#b">Si dice che lei stia modellando il nuovo partito sulla base dei Circoli del Buon Governo, da lei fondati. Conferma?</hi><lb/>L’idea è quella. I circoli ci sono e vogliono esprimersi. Abbiamo fatto un grande lavoro, e forse oggi può tornare utile.</p>
    <p><hi rend="#b">Pensa che basterà a ripulire l’immagine del Pdl?</hi><lb/>Non so, ma non possiamo arrenderci. É un lavoro enorme, che non so neanche se mi sento di affrontare, ma è fondamentale migliorare la classe politica. Vede che crisi morale c’è? Bisogna formare nuove classi dirigenti, mettere in campo i giovani.</p>
    <p><hi rend="#b">Non per dire un’ovvietà, ma non pensa che le sue vicende giudiziarie rendano un po’ improbabile che l’elettorato creda ai suoi buoni propositi?</hi><lb/>Ah beh, certo. Ma che ci posso fare? Tanto viene strumentalizzata qualunque cosa. Se mi preoccupassi di questi problemi non concluderei mai niente nella vita.</p>
    <p><hi rend="#b">Tra poco la Cassazione deciderà sulla sua condanna. Non è che si ricandida pure per evitare (un’altra volta) l’arresto?</hi><lb/>Gliel’ho già detto un paio d’anni fa: io ho fatto politica per legittima difesa. E ora mi pioveranno addosso altri 50 mila avvisi di garanzia. Può darsi che mi tocchi andare in Parlamento di nuovo. Io spero di no, ma non lo posso escludere.</p>
    <p><hi rend="#b">E chi la costringe? In fondo ha pronta un’alternativa d’oro, nella sua villa a Santo Domingo.</hi><lb/>No, guardi, questa è letteratura. Sì, ho comprato una casa, trasferendo una parte dei soldi che ho incassato dalla vendita della famosa villa sul lago. Ma ho intenzione di passarci solo le vacanze.</p>
    <p><hi rend="#b">Quindi non è pronto a fare il latitante?</hi><lb/>Sa qual è il problema? Santo Domingo è bellissima, ma dopo dieci giorni mi rompo. Non c’è proprio niente da fare lì. Glie-l’ho detto: mi sa che mi tocca ricandidarmi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>