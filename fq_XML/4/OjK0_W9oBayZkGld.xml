<doc sitename="Il Fatto Quotidiano" title="Tentata estorsione a Berlusconi, Lavitola condannato in appello a 1 anno e 4 mesi - Il Fatto Quotidiano" author="RQuotidiano" date="2013-11-06" url="http://www.ilfattoquotidiano.it/2013/11/06/tentata-estorsione-a-berlusconi-lavitola-condannato-in-appello-a-1-anno-e-4-mesi/768504/" hostname="ilfattoquotidiano.it" description="Pena dimezzata per Valter Lavitola. I giudici della VI corte d’Appello di Napoli hanno condannato l’ex direttore de “L’Avanti!” a un anno e quattro mesi per la ipotizzata estorsione ai danni dell’ex premier Silvio Berlusconi. In primo grado Lavitola era stato condannato a due anni e otto mesi. Lavitola, arrestato il 16 aprile dell’anno scorso scorso dopo …" categories="Giustizia" tags="Silvio Berlusconi;Valter Lavitola" fingerprint="2df8ecf1daff623f">
  <main>
    <head rend="h1">Tentata estorsione a Berlusconi, Lavitola condannato in appello a 1 anno e 4 mesi</head>
    <graphic src="https://st.ilfattoquotidiano.it/wp-content/uploads/2013/11/lavitola.jpg" alt="Valter Lavitola"/>
    <p>Pena dimezzata per <hi rend="#b">Valter Lavitola.</hi> I giudici della VI corte d’Appello di Napoli hanno condannato l’ex direttore de “L’Avanti!” a un anno e quattro mesi per la ipotizzata <hi rend="#b">estorsione</hi> ai danni dell’ex premier <hi rend="#b">Silvio Berlusconi.</hi><ref target="http://www.ilfattoquotidiano.it/2013/03/04/napoli-lavitola-condannato-a-2-anni-e-8-mesi-per-tentata-estorsione-a-berlusconi/519566/">In primo grado Lavitola era stato condannato a due anni e otto mesi.</ref></p>
    <p>Lavitola, arrestato il 16 aprile dell’anno scorso scorso dopo un periodo di latitanza nell’ambito dell’inchiesta sui fondi all’editoria, si era attivato per fare una serie di favori all’ex premier: aver mediato, secondo gli inquirenti, per comprare il senatore<hi rend="#b"> Sergio De Gregorio, </hi>aver contribuito alla costruzione del dossier su <hi rend="#b">Gianfranco Fini. </hi>Favori di cui poi aveva chiesto conto <ref target="http://www.ilfattoquotidiano.it/2012/09/28/lettera-del-ricatto-di-valter-lavitola-a-silvio-berlusconi/">in una lettera di venti pagine ( leggi).</ref> Nel documento Lavitola elencava l</p>
    <p><hi rend="#b">e tante promesse non mantenute</hi>dall’allora presidente del Consiglio: “Entrare nel governo o nel Parlamento europeo o almeno nel Cda Rai”; ottenere comunque “un incarico importante all’inizio del 2010; “collocare Iannucci nel Cda dell’Eni”; “nominare (Paolo) Pozzessere almeno direttore generale di Finmeccanica”.</p>
    <p>La lettera era stata rintracciata dagli inquirenti sul computer di <hi rend="#b">Carmelo Pintabona</hi>, l’uomo d’affari e politico di origine siciliana che con Lavitola era indagato per tentata estorsione all’ex premier e che era stato <hi rend="#b">assolto</hi> nel processo di primo grado. Nel testo, zeppo di refusi e strafalcioni, Lavitola elencava una serie di benefici che l’ex premier gli avrebbe concesso in cambio di favori vari. In particolare, un rimborso spese per il suo viaggio a Santa Lucia, in Centro America, per procurare atti che avrebbero dovuto dimostrare che proprietario effettivo dell’appartamento (un tempo appartenuto ad An) era il cognato di Fini.</p>
    <p>La Corte ha inoltre condannato Lavitola al pagamento di 600 euro di multa, disponendo la cessazione della custodia cautelare il 2 dicembre 2013 e quindi la scarcerazione se non detenuto per altra causa. Attualmente <ref target="http://www.ilfattoquotidiano.it/2013/10/12/roma-valter-lavitola-torna-in-carcere-per-evasione-ha-violato-domiciliari/741142/">Lavitola è in carcere per essere evaso dagli arresti domiciliari </ref>disposti nella sua abitazione di Roma. A Lavitola, difeso dall’avvocato Gaetano Balice, i giudici hanno riconosciuto le attenuanti generiche.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>