<doc sitename="Il Fatto Quotidiano" title="Pd, il renziano Anzaldi protesta contro la satira Rai sul ministro Maria Elena Boschi - Il Fatto Quotidiano" author="Giuseppe Pipitone" date="2014-03-07" url="http://www.ilfattoquotidiano.it/2014/03/07/pd-renziano-anzaldi-protesta-contro-satira-rai-ministro-maria-elena-boschi/906400/" hostname="ilfattoquotidiano.it" description="“Sono toni berlusconiani? Ma spero di no, altrimenti mi suicido”. L’onorevole democratico e giornalista Michele Anzaldi appare perplesso. Ha preso carta e penna per scrivere alla presidente Rai Anna Maria Tarantola: “Mi chiedo se l’imitazione di Maria Elena Boschi sia da considerare servizio pubblico” scrive Anzaldi puntando il dito contro la performance di Virginia Raffaele, la …" categories="Media" tags="Anna Maria Tarantola;Ballarò;Censura;Commissione Vigilanza Rai;Editto Bulgaro;Festa della donna;Maria Elena Boschi;Matteo Renzi;PD;Rai;Silvio Berlusconi" fingerprint="e5cf626d68a8c8bc">
  <main>
    <head rend="h1">Pd, il renziano Anzaldi protesta contro la satira Rai sul ministro Maria Elena Boschi</head>
    <graphic src="https://st.ilfattoquotidiano.it/wp-content/uploads/2014/03/boschi_raffaele_640.jpg"/>
    <p>“Sono<hi rend="#b"> toni berlusconiani</hi>? Ma spero di no, altrimenti mi suicido”. L’onorevole democratico e giornalista <hi rend="#b">Michele Anzaldi</hi> appare perplesso. Ha preso carta e penna per scrivere alla presidente Rai <hi rend="#b">Anna Maria Tarantola</hi>: “Mi chiedo se l’imitazione di <hi rend="#b">Maria Elena Boschi</hi> sia da considerare <hi rend="#b">servizio pubblico</hi>” scrive Anzaldi puntando il dito contro la performance di <hi rend="#b">Virginia Raffaele</hi>, la comica che martedì 4 marzo durante la trasmissione <hi rend="#i">Ballarò</hi> su Rai3 ha fatto l’imitazione della giovane democratica promossa a ministro delle Riforme e rapporti con il Parlamento da <hi rend="#b">Matteo Renzi</hi>. </p>
    <graphic src="https://img.youtube.com/vi/sp1ANip2Y_g&lt;/p&gt;&#10;&lt;p&gt;/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>“Mi permetto di chiederle – continua Anzaldi nella sua lettera – se condivide l’imitazione e se ritiene opportuno che un ministro giovane che finora ha dimostrato <hi rend="#b">preparazione e capacità</hi>, sia ritratta come una <hi rend="#b">scaltra ammaliatrice</hi> che conta solo sul suo <hi rend="#b">essere affascinante</hi>. È questa l’immagine che il servizio pubblico della Rai, e Rai3 in particolare, vuole dare alla vigilia dell’<hi rend="#b">8 marzo</hi>?”.</p>
    <p>Toni che richiamano alla mente le decine di dichiarazioni al vetriolo lanciate da esponenti del centrodestra contro la satira dei <hi rend="#b">fratelli Guzzanti</hi> durante il secondo governo Berlusconi. E come dimenticare il famoso <hi rend="#b">editto bulgaro</hi> con B. che cacciò in diretta dalla Bulgaria <hi rend="#b">Biagi, Santoro e Luttazzi</hi> dalle reti del servizio pubblico? “Io sapevo che scrivendo questa lettera sarei andato incontro al <hi rend="#b">massacro</hi> e mi dispiace pure se i toni sono sembrati esagerati”, si giustifica Anzaldi raggiunto al telefono da <hi rend="#i">ilfattoquotidiano.it</hi>. E allora perché ha scelto comunque di prendere carta e penna e protestare formalmente con la Rai per un video satirico? “Perché la <hi rend="#b">satira</hi> – spiega lui – deve <hi rend="#b">correggere il costume</hi>, almeno questo era l’intento dei classici. Qui invece non si corregge niente: questa ragazza (la Boschi, <hi rend="#i">ndr</hi>) non ha sbagliato niente, eppure le danno addosso. Io dico: <hi rend="#b">fatela sbagliare</hi>, aspettate che sbagli e poi le date addosso, non prima. Ma che ha sbagliato? È <hi rend="#b">studiosa, preparata</hi>, non compare in alcun scandalo sessuali, non ha fatto niente e le danno addosso”. Una <hi rend="#b">difesa a spada tratta</hi> che aveva spinto l’<hi rend="#i">Huffington Post</hi> a definire Anzaldi come <hi rend="#b">un “fedelissimo”</hi> della Boschi. “Ma quale fedelissimo, la conosco solo da quando sono entrato in Parlamento. E siccome io sto in <hi rend="#b">vigilanza Rai</hi> ho pensato che fosse mio dovere, oltreché mio diritto, scrivere quella lettera a una persona che stimo come la Tarantola”.</p>
    <p>A far infuriare Anzaldi è stato il video dell’imitazione della Boschi caricato sul canale Rai di YouTube e quindi rintracciabile ovunque in rete. “Alla Rai sono <hi rend="#b">amici nostri</hi>, il video è andato in onda e non abbiamo detto nulla. Ma poi alla vigilia della <hi rend="#b">festa della donna</hi> lo metti su internet, cioè la ridicolizzi ovunque. Poi per l’8 marzo che facciamo? Portiamo<hi rend="#b"> le mimose</hi> alla Boschi?”. Meglio dunque mettere<hi rend="#b"> il bavaglio</hi> alla satira dunque? “Non ho detto e non penso questo. Dico solo che la satira deve <hi rend="#b">correggere un costume</hi>: qui la Boschi viene<hi rend="#b"> presa in giro</hi> senza motivo. Aspettate dieci giorni e nel caso sbagli, la si può anche massacrare. Ma prima che senso ha?”, conclude Anzaldi. L’impressione che rimane, però, è che il <hi rend="#b">parallelo tra Berlusconi e Renzi</hi> trovi oggi un altro punto di contatto: l’avversione per la <hi rend="#b">satira scomoda</hi>. Che in un Paese targato <hi rend="#b">Renzusconi</hi> trova difficilmente la via per sopravvivere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>