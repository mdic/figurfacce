<doc sitename="Il Fatto Quotidiano" title="Renzi: &quot;Penso a candidatura nel Pd&quot;. Epifani: &quot;Può essere buon segretario&quot; - Il Fatto Quotidiano" author="RQuotidiano" date="2013-06-05" url="http://www.ilfattoquotidiano.it/2013/06/05/epifani-berlusconi-decida-se-deve-far-valere-interessi-suoi-o-del-paese/616570/" hostname="ilfattoquotidiano.it" description="Botta e risposta tra Matteo Renzi e Guglielmo Epifani sulla futura segreteria del partito. Il sindaco di Firenze, in un colloquio con Repubblica e La Stampa, precisa di riflettere sulla possibilità di candidarsi alla guida dei democratici, anche se “non è una priorità”. E spiega di non voler correre il rischio, stando fuori, senza impegnarsi direttamente, …" categories="Politica" tags="Guglielmo Epifani;Ilva;Matteo Renzi;PD;Riforme;Riforme Costituzionali;Riforme Istituzionali;Silvio Berlusconi" fingerprint="a9c23179f9984320">
  <main>
    <head rend="h1">Renzi: “Penso a candidatura nel Pd”. Epifani: “Può essere buon segretario”</head>
    <graphic src="https://st.ilfattoquotidiano.it/wp-content/uploads/2013/06/epifani-interna-nuova.jpg" alt="Guglielmo Epifani"/>
    <p>Botta e risposta tra <hi rend="#b">Matteo Renzi</hi> e <hi rend="#b">Guglielmo Epifani</hi> sulla futura segreteria del partito. Il sindaco di <hi rend="#b">Firenze</hi>, in un colloquio con <hi rend="#i">Repubblica</hi> e <hi rend="#i">La Stampa</hi>, precisa di riflettere sulla possibilità di candidarsi alla guida dei democratici, anche se “non è una priorità”. E spiega di non voler correre il rischio, stando fuori, senza impegnarsi direttamente, di finire “nella palude democristiana, fatta di immobilismo e sospetti, di accuse e ritrattazioni. Ma io non sono questo – dice a <hi rend="#i">Repubblica</hi> – Non ho mai fatto una battaglia alle spalle di qualcuno, ho sempre messo la mia faccia”. E anche alla <hi rend="#i">Stampa</hi> ribadisce di non avere “alcuna intenzione di fare la guerra a <hi rend="#b">Enrico Letta</hi>, ci mancherebbe. Così come non è che, da ragazzino, la notte sognassi di fare il segretario del Pd. Quindi stiano tutti più sereni, e vedremo nelle prossime settimane le cose da fare”. La precondizione, però, è “che finisca questa specie di tiro al bersaglio che parte appena io apro bocca. Sto cominciando a rompermi e – precisa – non credo che a loro convenga”. </p>
    <p>Una “minaccia” a cui il segretario del Pd <hi rend="#b">Guglielmo Epifani</hi> risponde dai microfoni di <hi rend="#i">Radio Capital</hi>, dove spiega che Renzi potrebbe essere un buon segretario del Pd, “anche se finora ha svolto altre attività in funzione amministrativa e non di governo”. Epifani, ha proseguito,<hi rend="#b"> “</hi>appartiene alla comunità dei democratici ed è una delle figure più popolari del Pd. Tocca a lui questa decisione. La valuterà bene perchè è un uomo di grande intelligenza”. Tuttavia, ha proseguito sottolineando che non si ricandiderà, “la guida di un partito è fatta anche di attenzione, di mediazione, di cura della comunità. Ha più, anche per la complessità del <hi rend="#b">Partito democratico</hi>, una proiezione interna”.</p>
    <p><ref target="http://www.ilfattoquotidiano.it/2013/06/04/riforme-ecco-saggi-bipartisan-di-letta-da-violante-a-frattini/616499/">Epifani, poi, ha affrontato il tema delle riforme</ref> a cui l’esecutivo sta lavorando. ”Il problema – spiega – non è <hi rend="#b">Silvio Berlusconi</hi>, ma stabilire se il governo riesce ad avere una fase in cui può lavorare anche il <hi rend="#b">Parlamento</hi>“. “Se il governo viene tenuto in fibrillazione un giorno sì e uno no, questo vuol dire che si minaccia – ha sottolineato il leader del Pd – di farlo cadere per le vicende giudiziarie di Berlusconi. E’ lui che deve sciogliere questo nodo se vuole essere responsabile verso il Paese e non far valere i suoi interessi di parte”. </p>
    <p>Nel corso del suo intervento, <ref target="http://www.ilfattoquotidiano.it/2013/06/04/ilva-bozza-decreto-enrico-bondi-commissario-36-mesi/615478/">il segretario dei democratici ha parlato anche del commissariamento dell’ Ilva</ref>. “Esproprio è una parola troppo forte – ha detto – qui siamo di fronte a uno stato di necessità”, ha detto Epifani. “Siamo di fronte a una sentenza della magistratura, quindi, non c’entra la responsabilità politica – dice Epifani-. La sentenza della magistratura metteva in difficoltà la possibilità di continuare a produrre acciaio e di fare gli investimenti per bonificare il territorio: quale altra soluzione si poteva immaginare? Cosa altro si poteva fare per salvare il lavoro e la produzione?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>