<doc sitename="Il Fatto Quotidiano" title="Famiglia cristiana: &quot;Berlusconi ha perso dignità&quot;. Rotondi: &quot;Giornale comunista&quot; - Il Fatto Quotidiano" author="RQuotidiano" date="2013-09-29" url="http://www.ilfattoquotidiano.it/2013/09/29/famiglia-cristiana-berlusconi-ha-perso-dignita-rotondi-giornale-comunista/727629/" hostname="ilfattoquotidiano.it" description="“Che Silvio Berlusconi avesse perso ogni ultimo filo di vera dignità lo si sapeva da qualche mese”. La riflessione è scritta tra le righe di un editoriale comparso su Famiglia cristiana, che ha titolato a tutta pagina sull’home page del sito “Sulla pelle degli italiani”. Scende subito in campo dal Pdl Gianfranco Rotondi, dichiarando che “Famiglia cristiana ha perso …" categories="Politica" tags="Famiglia Cristiana;Gianfranco Rotondi;Silvio Berlusconi" fingerprint="e6f99b3972ea4715">
  <main>
    <head rend="h1">Famiglia cristiana: “Berlusconi ha perso dignità”. Rotondi: “Giornale comunista”</head>
    <graphic src="https://st.ilfattoquotidiano.it/wp-content/uploads/2013/09/berlusconi-interna-nuova4.jpg"/>
    <p>“Che <hi rend="#b">Silvio Berlusconi</hi> avesse perso ogni<hi rend="#b"> ultimo filo di vera dignità </hi>lo si sapeva da qualche mese”. La riflessione è scritta tra le righe di un editoriale comparso su<hi rend="#b"> Famiglia cristiana</hi>, che ha titolato a tutta pagina sull’home page del sito “Sulla pelle degli italiani”. Scende subito in campo dal Pdl <hi rend="#b">Gianfranco Rotondi</hi>, dichiarando che “Famiglia cristiana ha perso ogni filo di carità cristiana. E’ un <hi rend="#b">giornale comunista</hi> schierato sempre con i poteri forti”.</p>
    <p>“Con l’invito a dimettersi ai <hi rend="#b">ministri Pdl</hi> ha posto il problema della dignità personale anche a quelle cinque persone che hanno giurato fedeltà alla Costituzione. Per il proprio interesse politico e giudiziario Berlusconi intima ai ministri Pdl di dimettersi: loro ubbidiscono, anche se l’Italia rischia di sprofondare”, scrive il settimanale. E aggiunge: “Che Berlusconi avesse perso ogni ultimo filo di vera dignità, di rispetto di sé stesso, della sua famiglia, delle sue imprese, e infine del suo stesso partito, lo si sapeva da qualche mese, e soprattutto dopo la sua condanna per il reato di<hi rend="#b"> frode fiscale</hi>, resa definitiva dalla Cassazione nell’agosto scorso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>