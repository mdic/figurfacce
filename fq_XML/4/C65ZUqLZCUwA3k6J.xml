<doc sitename="Il Fatto Quotidiano" title="Quirinale, Berlusconi: &quot;Vogliamo un candidato non di sinistra&quot; - Il Fatto Quotidiano" author="RQuotidiano" date="2013-03-12" url="http://www.ilfattoquotidiano.it/2013/03/12/quirinale-berlusconi-vogliamo-candidato-non-di-sinistra/527935/" hostname="ilfattoquotidiano.it" description="“Per il Quirinale il centrodestra non ha bisogno di chiedere a nessuno, e tanto meno alla sinistra, ‘candidati in prestito’, perché, dopo tanti presidenti di un solo colore, ha invece diritto a rivendicare un candidato diverso e di altra estrazione”. Parola di Silvio Berlusconi, secondo cui il successore di Napolitano non deve essere di centrosinistra. In …" categories="Politica" tags="Elezione Presidente della Repubblica 2015;Presidente della Repubblica;Quirinale;Silvio Berlusconi" fingerprint="6b8a8b25d249a42d">
  <main>
    <head rend="h1">Quirinale, Berlusconi: “Vogliamo un candidato non di sinistra”</head>
    <graphic src="https://st.ilfattoquotidiano.it/wp-content/uploads/2013/03/quirinale-interna-nuova.jpg" alt="Quirinale"/>
    <p>“Per il <hi rend="#b">Quirinale</hi> il <hi rend="#b">centrodestra</hi> non ha bisogno di chiedere a nessuno, e tanto meno alla sinistra, ‘candidati in prestito’, perché, dopo tanti presidenti di un solo colore, ha invece diritto a rivendicare un candidato diverso e di altra estrazione”. Parola di <ref target="http://www.ilfattoquotidiano.it/2013/03/05/napolitano-al-pd-bastano-tre-voti-per-decidere-successore-al-quirinale/521679/"> Silvio Berlusconi, secondo cui il successore di Napolitano non deve essere di centrosinistra</ref>. In una nota, inoltre, il Cavaliere ha precisato la sua presa di posizione: “Il </p>
    <p><hi rend="#b">centrosinistra</hi>è ormai diviso su tutto e questo non meraviglia più nessuno – si legge nella nota – Come non meraviglia la vera e propria</p>
    <p><hi rend="#b">guerra</hi>scatenata intorno al Governo e alla Presidenza delle Camere con l’obiettivo di sempre: il Quirinale. Ma che qualcuno – sottolinea ancora Berlusconi – per combattere questa guerra, faccia ricorso al centrodestra per farsene scudo, è addirittura grottesco. Quelle di cui parlano oggi i giornali sono solo beghe interne al</p>
    <p><hi rend="#b">Pd</hi>, inventate per mascherare l’eterna lotta di potere che, oggi come ieri, ha sempre caratterizzato la sinistra. Manovre meschine e strumentali che rivelano, una volta di più, quelle radici antiche che affondano in una ideologia mai rinnegata, e che ancora inquina quello schieramento”.</p>
    <p>Il duro attacco di Berlusconi, però, non è una risposta al ‘rammarico’ con cui <ref target="http://www.ilfattoquotidiano.it/2013/03/12/giustizia-napolitano-contro-pdl-manifestazione-senza-precedenti/527658/">il Colle ha commentato la manifestazione di ieri del Pdl al Tribunale di Milano</ref>, né una reazione alle mosse del presidente della Repubblica, che oggi ha ricevuto il Pdl e convocato il Csm. O almeno non solo. Quella del Cavaliere è soprattutto una presa di posizione o, meglio, quasi una rivendicazione politica sulla massima carica istituzionale dello Stato italiano.I giochi per la successione a Napolitano, del resto, sono già iniziati da tempo e, secondo alcune ricostruzioni giornalistiche, potrebbero vedere Pdl e Pd sullo stesso carro. Secondo quanto riportato dall’Agi, infatti, tra i democratici c’è chi sostiene che al Pdl possa ‘convenire’ votare per esempio per <hi rend="#b">Massimo D’Alema</hi> al fine di escludere l’ipotesi <hi rend="#b">Romano Prodi</hi>, vista dai pidiellini come fumo negli occhi. Ma non solo. Il presunto accordo con il Pd servirebbe a Berlusconi anche per un altro motivo.</p>
    <p>La sua vera preoccupazione, infatti, è quella di subire due nuove condanne, nel processo <hi rend="#b">Ruby</hi> e nell’appello <hi rend="#b">Mediaset</hi>, proprio nel pieno delle trattative su governo e Quirinale e, di fatto, essere messo fuori dai giochi. Da qui il tentativo, ‘complici’ anche le <hi rend="#b">condizioni fisiche</hi>, di spostare il più in là possibile le sentenze. L’obiettivo berlusconiano e dello stato maggiore del Pdl è semplice: trovare la ‘sponda’ nel nuovo Presidente della Repubblica, una sorta di ‘garanzia’ che metta al riparo l’ex premier da nuovi e vecchi ‘attacchi’ giudiziari. Ma nel Pdl c’è anche chi torna ad avanzare l’ipotesi, assai remota, di una nomina a senatore a vita per il Cavaliere. Fatto sta che se da una parte il Pdl in blocco risponde alla ‘chiamata alle armi’ di Berlusconi contro i pm, dall’altra nel partito non si nasconde un certo disorientamento su quanto sta accadendo e potrà accadere. “Cosa si farebbe se condannassero Berlusconi e lo rendessero ineleggibile?” si chiedono ad esempio alcuni maggiorenti di <hi rend="#b">via dell’Umiltà</hi>. Nessuno, al momento, osa porre ufficialmente la questione, ma lo stesso Berlusconi è certo che l’offensiva dei magistrati non si fermerà, è tornato a sostenere, “finché non mi avranno fatto fuori”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>