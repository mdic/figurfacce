<doc sitename="Il Fatto Quotidiano" title="I mercati accolgono la notizia della morte di Berlusconi con un rialzo dei titoli Mediaset del 10% - Il Fatto Quotidiano" author="F Q" date="2023-06-12" url="https://www.ilfattoquotidiano.it/2023/06/12/i-mercati-accolgono-la-notizia-della-morte-di-berlusconi-con-un-rialzo-dei-titoli-mediaset-del-10/7191159/" hostname="ilfattoquotidiano.it" description="I mercati finanziari, si sa, non conoscono pietà o etica. Appena si è diffusa la notizia della morte di Silvio Berlusconi i titoli Mediaset (MediaforEurope) sono schizzati al rialzo, passando da 68 centesimi a 76 centesimi nel giro di pochi secondi, un rialzo del 10%. L'”euforia” è durata circa 3 ore, poi le azioni si …" categories="Economia" tags="Fininvest;Mediaset;Silvio Berlusconi" fingerprint="6db4d329cacac519">
  <main>
    <head rend="h1">I mercati accolgono la notizia della morte di Berlusconi con un rialzo dei titoli Mediaset del 10%</head>
    <graphic src="https://st.ilfattoquotidiano.it/wp-content/uploads/2023/06/12/borsamediaset_1200-690x362.jpg"/>
    <p>I mercati finanziari, si sa, non conoscono pietà o etica. Appena si è diffusa la notizia della morte di Silvio Berlusconi i titoli <hi rend="#b">Mediaset</hi> (MediaforEurope) sono schizzati al rialzo, passando da 68 centesimi a<hi rend="#b"> 76 centesimi nel giro di pochi secondi, un rialzo del 10%</hi>. L'”euforia” è durata circa 3 ore, poi le azioni si sono<hi rend="#b"> gradualmente riportate in zona 71 centesimi</hi>, mantenendo un guadagno del 3,5%, e hanno chiuso a 0,7 euro con un guadagno del 2,3%. Il mercato scommette sull’ipotesi possa essere venduta dagli eredi. Le stesse speculazioni non hanno riguardato Mondadori (+1,54%), né tanto meno la partecipata Mediolanum (+0,39%).</p>
    <p>Mediaset vale in borsa 1,7 miliardi di euro. Primo azionista dei MediaforEurope è la finanziaria della famiglia Berlusconi <hi rend="#b">Fininvest con il 50%</hi>. Un altro 16% fa capo a Simon fiduciaria, riconducibile al gruppo francese <hi rend="#b">Vivendi</hi> che possiede direttamente un altro 3,9%. Alla presidenza di Fininvest c’è<hi rend="#b"> Marina Berlusconi, </hi>nel consiglio di amministrazione siedono i figli del fondatore, <hi rend="#b">Piersilvio, Barbara, Luigi</hi> oltre ad Adriano Galliani e altri due consiglieri. <hi rend="#b">Piersilvio Berlusconi</hi> è <hi rend="#b">amministratore delegato di Mediaset. </hi>L’idea degli investitori è probabilmente che senza Silvio Berlusconi si aprano nuove prospettive per operazioni societarie che coinvolgano il gruppo televisivo.</p>
    <p>“Non è difficile immaginare che <hi rend="#b">se arrivassero le offerte giuste la famiglia Berlusconi si potrebbe disimpegnare</hi> da Mfe ed è questo il motivo per cui sale il titolo”, commentano gli analisti. La lunga malattia, i recenti ricoveri fanno immaginare che le aziende fossero preparate alla sua scomparsa e quindi <hi rend="#b">non sono attesi scossoni</hi> e in generale il mercato si aspetta che tutto prosegua “in un’ottica di continuità”. Tuttavia anche se “oggi è prematuro immaginare un orizzonte temporale”, la Borsa <hi rend="#b">specula sulle difficoltà di gestire una famiglia allargata</hi> come quella del Cavaliere. La sua morte può quindi “aprire scenari tutti da scrivere” nei quali il mercato “vede la possibilità di uno sviluppo che generi valore”. E qualche considerazione su un possibile compratore porta a <hi rend="#b">Vivendi (-0,91% sul listino di Parigi) che di Mfe è il secondo azionista</hi>. Il primo banco di prova per valutare la compattezza, dei cinque figli di Silvio Berlusconi verso le scelte aziendali sarà l’operazione di integrazione a livello europeo di Mediaset che rimane sul tavolo. La Borsa non si aspetta invece cambiamenti nella partecipazione in Mondadori (+1,33%) e nemmeno la quota in Mediolanum (-0,42%) è mai stata messa in discussione, né sembra esserlo ora.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>