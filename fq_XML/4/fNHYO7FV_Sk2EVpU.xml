<doc sitename="Il Fatto Quotidiano" title="Pd, Epifani: &quot;Congresso entro il 2013. Berlusconi? Va battuto con la politica&quot; - Il Fatto Quotidiano" author="RQuotidiano" date="2013-05-26" url="http://www.ilfattoquotidiano.it/2013/05/26/pd-epifani-congresso-si-terra-comunque-entro-2013/606549/" hostname="ilfattoquotidiano.it" description="“Il congresso si terrà comunque entro il 2013, è l’orizzonte che ci siamo dati”. Parola del segretario del Pd, Guglielmo Epifani, che ha aggiunto: “Finito il primo turno delle elezioni riuniremo i segretari delle aree metropolitane, poi abbiamo convocato la direzione per il 4 giugno e partirà il processo che ci porterà al congresso”. Epifani, …" categories="Politica" tags="Congresso;Congresso PD;Guglielmo Epifani;Ineleggibilità;PD;Silvio Berlusconi" fingerprint="b9a7122de9718533">
  <main>
    <head rend="h1">Pd, Epifani: “Congresso entro il 2013. Berlusconi? Va battuto con la politica”</head>
    <graphic src="https://st.ilfattoquotidiano.it/wp-content/uploads/2013/05/epifani-interna-nuova1.jpg" alt="Guglielmo Epifani"/>
    <p>“Il <hi rend="#b">congresso</hi> si terrà comunque entro il 2013, è l’orizzonte che ci siamo dati”. Parola del segretario del Pd, <hi rend="#b">Guglielmo Epifani</hi>, che ha aggiunto: “Finito il primo turno delle elezioni riuniremo i segretari delle aree metropolitane, poi abbiamo convocato la direzione per il 4 giugno e partirà il processo che ci porterà al congresso”. Epifani, intervenuto a <hi rend="#i">In mezz’ora</hi>, ha detto di non sentirsi un “<hi rend="#b">segretario a tempo</hi>“, anche se il suo mandato è vincolato allo svolgimento del congresso.</p>
    <p>“Ci sono state divisioni, problemi grandissimi, difficoltà con la nostra base”, ha affermato, “ma un grande partito come il Pd ha bisogno di una guida, non può restare senza”. Il <hi rend="#b">leader Pd</hi> ha detto che non intende “lavorare perché il congresso slitti ma perché il congresso lavori bene e si confronti apertamente”, chiarendo che “il mio orizzonte è il congresso dopo di che posso anche<hi rend="#b"> farmi da parte</hi>. Dovremo quindi decidere il partito che vogliamo, più che decidere chi sarà il nuovo segretario”.</p>
    <p>Per quanto riguarda l’<hi rend="#b">Imu</hi>, invece, Epifani ha avvertito che “se hai soldi per far tutto è un bene, se non hai soldi per far tutto la cosa più logica è che non aumenti l’<hi rend="#b">Iva</hi> che colpisce chi ha i redditi più bassi e fare insieme l’operazione dell’Imu per le fasce medie e medio-basse”. Il problema, ha sottolineato, non è di parte ma di buon senso: “Se dovessi decidere io eviterei che sulla povera gente scatti l’aumento Iva perché se invece salvo l’Imu e aumento l’Iva non faccio un’operazione buona”.</p>
    <p>Epifani ha poi parlato di<hi rend="#b"> Silvio Berlusconi</hi>, sostenendo che l’ex premier “va battuto con la politica e non attraverso la <hi rend="#b">scorciatoia</hi> di una legge che risale al 1957″ e chiarendo che il partito deciderà sull’<hi rend="#b">ineleggibilità</hi> del Cavaliere non appena insediata la giunta per le elezioni. Il problema, secondo il segretario del Pd, “andava e va affrontato alla radice”, facendo riferimento alla legge sul conflitto di interessi.</p>
    <p>Il segretario del Pd ha avvertito infine che il governo deve farsi carico della risoluzione sul <hi rend="#b">conflitto di interessi</hi>. “Nell’ultimo ventennio all’Italia è mancata la solidità giuridica tipica delle grandi democrazie anglosassoni”, ha detto, “dove chi ha un conflitto di interessi o lo norma e lo risolve in maniera drastica, oppure non può candidarsi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>