<doc sitename="Il Fatto Quotidiano" title="Fi, Berlusconi: &quot;No a dibattito su primarie&quot; e Fitto rilancia: &quot;Discutiamo in streaming&quot; - Il Fatto Quotidiano" author="RQuotidiano" date="2014-05-31" url="http://www.ilfattoquotidiano.it/2014/05/31/forza-italia-silvio-berlusconi-basta-a-sterile-dibattito-sulle-primarie/1008379/" hostname="ilfattoquotidiano.it" description="“Chiedo quindi a tutti di non proseguire con uno sterile dibattito a mezzo stampa sulle primarie e a non contribuire così all’immagine negativa che i media ostili costruiscono ogni giorno a nostro danno”. È una nota di Silvio Berlusconi che tenta di stroncare le presunte velleità di chi, come Raffaele Fitto, sta tentando la presa del …" categories="Politica" tags="Angelino Alfano;Forza Italia;Nuovo Centrodestra;Raffaele Fitto;Silvio Berlusconi" fingerprint="bea0c01f080dc53b">
  <main>
    <head rend="h1">Fi, Berlusconi: “No a dibattito su primarie” e Fitto rilancia: “Discutiamo in streaming”</head>
    <graphic src="https://st.ilfattoquotidiano.it/wp-content/uploads/2014/05/berlusconi-fitto-640.jpg"/>
    <p>“Chiedo quindi a tutti di non proseguire con uno <hi rend="#b">sterile dibattito a mezzo stampa sulle primarie</hi> e a non contribuire così all’immagine negativa che i media ostili costruiscono ogni giorno a nostro danno”. È una nota di <hi rend="#b">Silvio Berlusconi </hi>che tenta di stroncare le presunte velleità di chi, <ref target="http://www.ilfattoquotidiano.it/2014/05/28/forza-italia-fitto-va-alla-guerra-berlusconi-ora-teme-lo-scontro-totale/1004142/">come Raffaele Fitto, sta tentando la presa del partito</ref> dopo </p>
    <p><ref target="http://www.ilfattoquotidiano.it/2014/05/26/elezioni-europee-e-comunali-risultati-vince-renzi-pd-a-valanga-con-oltre-il-41-dei-voti/999277/">i risultati delle</ref>Che hanno relegato Fi a al ruolo di terzo partito con il 16% ma hanno consegnato</p>
    <hi rend="#b">elezioni europee.</hi>
    <p>
      <ref target="http://www.ilfattoquotidiano.it/2014/05/26/europee-2014-i-piu-votati-sono-bonafe-pd-salvini-lega-e-fitto-forza-italia/1000841/">all’ex presidente della Puglia un successo personale con 284mila preferenze.</ref>
    </p>
    <p>“Nei prossimi giorni, <hi rend="#b">come già stabilito</hi>, ci confronteremo all’interno del nostro Ufficio di Presidenza per fare un primo <hi rend="#b">bilancio</hi> e stabilire nel merito e nel metodo le nostre prossime iniziative, consapevoli che l’esito delle elezioni del 25 maggio ci obbliga ad un<hi rend="#b"> cambio di passo</hi>e di <hi rend="#b">visione politica</hi> che non può certo ridursi – si legge nella nota – ad un confronto, pur legittimo, su organigrammi e <hi rend="#b">metodi di selezione</hi>. Forza Italia è, fin dalla sua fondazione, venti anni fa, un <hi rend="#b">movimento politico aperto</hi>, democratico, rispettoso del contributo di tutti i suoi militanti, attento a valorizzare ogni idea maturata al suo interno e le <hi rend="#b">diverse esperienze</hi> che lo hanno reso grande. In tale direzione – ricorda – ho sempre orientato la mia attività di Presidente e Fondatore, con l’equilibrio, la capacità di sintesi e il rispetto di tutti che mi sono sempre stati riconosciuti”. E, conclude Berlusconi, “già prima delle elezioni, su mio preciso stimolo, abbiamo avviato un cammino di rinnovamento importante e articolato, che sono certo darà presto i suoi frutti”.</p>
    <p>Fitto, che solo ieri aveva confermato la sua fedeltà al presidente sostenendo che non veniva messa in discussione la sua leadership, risponde con una lettera aperta sul blog del parlamentare azzurro: “Consentimi di ribadirti pubblicamente ciò che ho già avuto modo di dirti a quattr’occhi, con l’<hi rend="#b">affetto</hi> e la sincerità di sempre. Quello che fa male al nostro movimento non è certamente il <hi rend="#b">libero dibattito</hi> di idee, condotto da chi come me lo fa lealmente, ma la piccola dose quotidiana di <hi rend="#b">falsità</hi> e <hi rend="#b">veleni</hi> che alcuni mettono in circolo da troppo tempo. In un grande movimento, come noi siamo, chi discute in modo limpido (senza retroscena, senza sottintesi, senza doppie verità), e lo fa forte di una coerenza nota, dovrebbe essere una risorsa, e non un problema”. Dall’ex presidente della Puglia arriva anche una proposta in salsa grillina: “Preannuncio che al prossimo Ufficio di presidenza lavoreremo per una <hi rend="#b">proposta articolata di rilancio</hi> sia sul terreno dei contenuti sia su quello organizzativo e sono sicuro che sarà una discussione ricca, positiva e costruttiva, che probabilmente sarebbe anche utile <hi rend="#b">trasmettere in diretta audiovideo</hi>, dando modo a tutti di seguire senza filtri il nostro comune ragionamento. Ho l’orgoglio di conoscere un Berlusconi che si è sempre fatto forte delle<hi rend="#b"> idee innovative</hi>, e ha sempre alzato l’asticella del cambiamento, spiazzando tutti. Un abbraccio e buon lavoro a tutti noi”.</p>
    <p>Mister 284mila preferenze, finito sul banco degli imputati da parte dei <hi rend="#b">fedelissimi berlusconiani</hi> che lo accusano di mirare alla scalata del partito, quindi risponde così direttamente al capo che soli ieri aveva convocato ad <hi rend="#b">Arcore tutti i suoi figli </hi>per trascorrere con lui l’intero pomeriggio. Un summit dedicato a vari temi tra cui l’analisi politica, la <hi rend="#b">situazione del partito</hi> oltre che delle aziende. </p>
    <p>A sbarrare la strada a Fitto, comunque, oltre al cosiddetto cerchio magico, sono tanti: <hi rend="#b">Denis Verdini. </hi>Ma che l’aria sia tesa, lo dimostra la presa di posizione di <hi rend="#b">Daniele Capezzone</hi> pronto a rispedire al mittente l’accusa di essere “parte di una congiura” contro Berlusconi. Chi ufficialmente si è tirato fuori dalla mischia è <hi rend="#b">Giovanni Toti</hi>: “Basta parlare di primarie e poltrone, pensiamo ai contenuti”, scrive il consigliere politico dell’ex premier che mira a riallacciare i rapporti con gli ex alleati. Lega in primis. Ma contatti ci sarebbero stati in questi giorni anche con Fratelli d’Italia. </p>
    <p>Intanto oggi dall’ex delfino<hi rend="#b"> Angelino Alfano</hi>, leader di Ncd, arriva l’invito a riunire tutti i moderati proponendo “una <hi rend="#b">coalizione popolare italiana</hi> che rimetta in gioco i moderati, ma che non sia una somma di sigle e abbia un programma”. “Bisogna rimettere in gioco tutti. Compresi quanti, dentro <hi rend="#b">Scelta civica</hi> – dice il ministro dell’Interno – non desiderano aderire al Pd. Comprese le aree, dall’Udc ai Popolari per l’Italia, con cui abbiamo condiviso la battaglia europea”. L’invito per l’ex partito è poi quello di non fare “scelte lepeniste”. Rispetto alle alleanze passate, “Bossi aveva a che fare con Fi al 29% nel 2001 più An al 13, e con il Pdl al 39% nel 2008. Guidavamo noi. Adesso la debolezza di Fi è tale che rischia di trasformare la Lega nell’autista”. Con Berlusconi, “in questa fase è bene <hi rend="#b">privilegiare il confronto pubblico delle idee</hi>”, aggiunge Alfano. “Nel frattempo, magari, una moratoria degli insulti personali da parte dei giornali di famiglia sarebbe di qualche aiuto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>