<doc sitename="Il Fatto Quotidiano" title="&quot;Avete avuto 86 anni per dire di Berlusconi ciò che pensavate, esultare non è un diritto&quot;, &quot;Riconosco di essere stata indelicata&quot;: le posizioni di Aurora Ramazzotti e Giorgia Soleri - Il Fatto Quotidiano" author="F Q" date="2023-06-13" url="https://www.ilfattoquotidiano.it/2023/06/13/avete-avuto-86-anni-per-dire-di-berlusconi-cio-che-pensavate-esultare-non-e-un-diritto-riconosco-di-essere-stata-indelicata-le-posizioni-di-aurora-ramazzotti-e-giorgia-soleri/7192567/" hostname="ilfattoquotidiano.it" description="&quot;Avete avuto 86 anni per dire di lui ciò che volevate, non avete il diritto di festeggiare&quot; &quot;Riconosco di essere stata indelicata e offensiva" categories="Attualità" tags="Aurora Ramazzotti;Giorgia Soleri;Silvio Berlusconi" fingerprint="63c9075b78df223d">
  <main>
    <p><hi rend="#b">Giorgia Soleri</hi> ha commentato la morte di <hi rend="#b">Silvio Berlusconi</hi> condividendo dei titoli di giornali stranieri (la <hi rend="#i"> Bbc</hi> con “</p>
    <p><hi rend="#i">Silvio Berlusconi, l’ex Primo Ministro italiano che si è ripreso da scandali sessuali e accuse di corruzione, è morto a 86 anni</hi>“, per esempio o “</p>
    <p><hi rend="#i">L’uomo che ha distrutto il Paese</hi>” di Submarine) e scrivendo: “Come riportare la notizia nel modo giusto.</p>
    <p><hi rend="#i">Bbc</hi>docet… Parlare di politica è sempre il modo migliore per fare pulizia di contatti”.</p>
    <p>Posizione totalmente contraria quella di <hi rend="#b">Aurora Ramazzotti</hi>: “Lo dico? Il concetto ‘libertà di pensiero’ è stato completamente distrutto dai social… Nessuno ha il diritto di esultare per festeggiare o strumentalizzare la morte. No, non importa che fosse un politico e nemmeno che siate contro quello che chiamate buonismo che la morte porta con sé. Esprimere cordoglio per un decesso è usanza da sempre nel rispetto della famiglia e delle persone vicine al defunto.<hi rend="#b"> Avete avuto 86 anni per dire di lui ciò che volevate</hi>. Usare i social per diffamarlo oggi non è libertà di pensiero, è indelicatezza verso chi lo ama, visto che lui non è più qui per rispondere. Se non volete accodarvi al (e cito) ‘finto buonismo’, cucitevi la bocca o mettetevi le mani in tasca per una buona volta. Nessuno vi costringe a scrivere cose belle, ma almeno oggi le cattiverie pensatele e basta. L’ho detto”.</p>
    <p><hi rend="#b">C’è un riferimento a Soleri?</hi> Quello che è certo è che l’influencer e attivista ha cancellato i post per poi scusarsi: “Ci ho sempre tenuto, su questo spazio, a prendere una posizione sulla base dei miei ideali e dei miei valori, anche quando poteva risultare divisivo o scomodo. Quello che ho pubblicato in merito a quanto accaduto non fa eccezione. <hi rend="#b">Nonostante questo, visto il momento, riconosco di essere stata indelicata e offensiva</hi>. Rispetto profondamente il sentimento di dolore e <hi rend="#b">mi scuso con la famiglia </hi>e con chiunque sia stato turbato dalle parole che ho condiviso. Per questo motivo ho preferito cancellare le storie diverse ore fa e fare un passo indietro. Sono in continua evoluzione: da oggi lavorerò con un’attenzione ancora maggiore alle esperienze e alla sensibilità di tutti. Sperando nella vostra comprensione”.</p>
  </main>
  <comments/>
</doc>