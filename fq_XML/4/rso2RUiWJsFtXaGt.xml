<doc sitename="Il Fatto Quotidiano" title="Elezioni amministrative 2013, Pd: &quot;Voto premia governabilità&quot;. Pdl fa autocritica - Il Fatto Quotidiano" author="RQuotidiano" date="2013-05-28" url="http://www.ilfattoquotidiano.it/2013/05/28/elezioni-amministrative-2013-epifani-e-voto-che-premia-governabilita/608293/" hostname="ilfattoquotidiano.it" description="Il Pd festeggia e il Movimento 5 Stelle fa autocritica dopo la tornata di elezioni amministrative di domenica e lunedì, che ha portato il centrosinistra in vantaggio in sedici capoluoghi italiani. E fa autocritica anche il Pdl, per bocca di Fabrizio Cicchitto, che delinea la necessità di un partito sotto la “leadership carismatica” di Berlusconi …" categories="Elezioni Amministrative 2013" tags="Elezioni Amministrative Roma 2013;Elezioni Comunali 2013;Enrico Letta;Gianni Alemanno;Guglielmo Epifani;Ignazio Marino;Movimento 5 Stelle;PD;Silvio Berlusconi" fingerprint="3a2c024561c26425">
  <main>
    <head rend="h1">Elezioni amministrative 2013, Pd: “Voto premia governabilità”. Pdl fa autocritica</head>
    <graphic src="https://st.ilfattoquotidiano.it/wp-content/uploads/2013/05/epifani-interna-nuova1.jpg" alt="Guglielmo Epifani"/>
    <p>Il <hi rend="#b">Pd</hi> festeggia e il <hi rend="#b">Movimento 5 Stelle</hi> fa autocritica dopo <ref target="http://www.ilfattoquotidiano.it/2013/05/27/elezioni-amministrative-2013-crolla-laffluenza-exit-poll-e-risultati-in-diretta/607344/">la tornata di elezioni amministrative di domenica e lunedì</ref>, che ha portato il centrosinistra in vantaggio in sedici capoluoghi italiani. E fa autocritica anche il Pdl, per bocca di <hi rend="#b">Fabrizio Cicchitto</hi>, che delinea la necessità di un partito sotto la “leadership carismatica” di <hi rend="#b">Berlusconi</hi> a livello nazionale, ma di un partito “vero”, con congressi e dibattito interno, a livello locale.</p>
    <p>Tra i primi a commentare i risultati c’è il segretario del Pd<hi rend="#b"> Guglielmo Epifani</hi>, che ha definito l’esito “un risultato che premia la <hi rend="#b">governabilità</hi>“, sottolineando che “per il <hi rend="#b">Pdl</hi> ora è più difficile minare il governo di Letta”. Il voto, ha aggiunto il leader democratico, “rafforza la volontà del Pd di dare agli italiani un governo di servizio ed è un risultato che dà respiro al partito e ci fa andare al congresso più sereni”. Il premier <hi rend="#b">Enrico Letta</hi> tira un sospiro di sollievo per la tenuta delle larghe intese, mentre <hi rend="#b">Silvio Berlusconi</hi> è amareggiato soprattutto per il risultato a Roma, dove Ignazio Marino è in netto vantaggio su Gianni Alemanno.</p>
    <p>“Senza montarsi la testa, perché il test è limitato, ma il voto premia non solo i candidati ma anche le liste”, ha precisato Epifani in un’intervista al <hi rend="#i">Messaggero</hi>. “Il risultato elettorale rappresenta un risarcimento per il Pd e in qualche modo anche una vittoria di <hi rend="#b">Pierluigi Bersani</hi>, mentre i Cinque Stelle pagano il no a quella scelta di cambiamento che hanno rifiutato”. Per quanto riguarda il voto a <hi rend="#b">Roma</hi>, Epifani ha detto che “abbiamo ottenuto un grande successo che ora dobbiamo consolidare con il ballottaggio”. Le <hi rend="#b">primarie</hi>, ha aggiunto il segretario del Pd, “funzionano bene per i sindaci, ma per i parlamentari non vanno perché occorre tener conto di troppe variabili. Prima di decidere, però, occorre cambiare la <hi rend="#b">legge elettorale</hi>”.</p>
    <p>Sempre dal Pd, <hi rend="#b">Stefano Fassina</hi>, viceministro dell’Economia, ha spiegato a <hi rend="#i">Repubblica</hi> che “il nostro popolo ci ha mandato un segnale importante: è un primo passaggio di ricostruzione, dopo mesi difficilissimi. Il voto che arriva dalle città, dove il nostro partito è avanti dappertutto, riconosce che il governo Letta non è il<hi rend="#b"> governo dell’inciucio</hi> ma un compromesso fra partiti che restano alternativi”. Il test delle urne è quindi “superato” con un “risultato che aiuta il governo” e “ridimensiona le tentazioni elettorali di qualche falco del centrodestra”. L’<hi rend="#b">astensionismo</hi>, secondo il viceministro, “è preoccupante davvero. Il distacco fra politica e cittadini cresce. Senza risposte urgenti alla crisi economica non se ne esce. Pure Grillo è stato punito stavolta”.</p>
    <p>Nel Pdl, invece, si fa strada l’autocritica, per bocca di un “colonnello” di prima grandezza come <hi rend="#b">Fabrizio Cicchitto</hi>: “Il risultato non positivo di queste elezioni amministrative richiede che si apra una riflessione sul Pdl come partito. A nostro avviso non c’è contraddizione tra la <hi rend="#b">leadership carismatica di Berlusconi</hi> e la costruzione, specie ai livelli regionali e locali, di un partito democratico in cui gli iscritti eleggano tutti i coordinatori, compresi quelli regionali e in cui le decisioni ai vari livelli locali, prese dopo un serio dibattito, devono essere vincolanti per tutti, in modo cogente, senza doppie liste, ricatti e separazioni seguite da ipocrite ricomposizioni”. In altri termini, “Berlusconi deve essere sostenuto da un partito democratico e strutturato. Ciò a maggior ragione se viene ridotto, spero non totalmente abolito, il finanziamento pubblico. Infatti, siccome il finanziamento privato con l’aria che tira sarà molto limitato, bisognerà tesserare sostenitori e simpatizzanti e fare i congressi regionali e locali. In caso diverso le elezioni amministrative in alcune regioni saranno sempre un calvario”.</p>
    <p>Una parte dell’elettorato <hi rend="#b">M5S</hi>, secondo Fassina, è stata “delusa da Grillo che non ha dato risposte, senza impegnarsi nel cambiamento per cui la gente lo aveva votato. Non si è mostrato all’altezza della sfida, con i tanti no sbattuti in faccia a <hi rend="#b">Bersani</hi> e Letta”. Sulla delusione del Movimento 5 Stelle, il senatore grillino <hi rend="#b">Adriano Zaccagnini</hi> ha avvertito che l’esito “è stato una<hi rend="#b"> sconfitta</hi>“, perché “abbiamo deluso chi ci ha votato affinché cambiassimo le cose”. L’onorevole ha spiegato a <hi rend="#i">Repubblica</hi> che l’errore più grande “è non aver fatto i nomi di un governo a 5 Stelle” e, per quanto riguarda <hi rend="#b">Beppe Grillo</hi>, “si sta impegnando tantissimo, ma vorrei dirgli che ogni tanto bisogna guardare al proprio interno e migliorare”.</p>
    <p>Nella Capitale, intanto, è in testa<hi rend="#b"> Marino</hi> con il 42,6% dei voti contro il 30,27% del sindaco uscente <hi rend="#b">Alemanno</hi>. I due andranno al ballottaggio il 9 e 10 giugno. Il candidato del M5s <hi rend="#b">Marcello De Vito</hi> ha invece raccolto soltanto il 12,43%, mentre l’imprenditore <hi rend="#b">Alfio Marchini</hi>, candidato indipendente ma sostenuto anche dai centristi, ha ottenuto il 9,48%. Interessante il dato di<hi rend="#b"> Treviso</hi>, dove il leghista <hi rend="#b">Giancarlo Gentilini</hi> ottiene il 34,9% dei voti contro il 42,5% del candidato del centrosinistra <hi rend="#b">Giovanni Manildo</hi>.</p>
    <p>Mentre a <hi rend="#b">Brescia</hi>, il sindaco uscente del centrodestra <hi rend="#b">Adriano Paroli</hi> ha raggiunto il 38%, contro il 38,06% dello sfidante di centrosinistra<hi rend="#b"> Emilio Del Bono</hi>, con una differenza tra i due – che andranno al ballottaggio – di appena 50 voti. Al terzo posto il candidato di una serie di liste civiche, <hi rend="#b">Francesco Onori</hi>, col 7,43%, e la candidata grillina <hi rend="#b">Laura Gamba</hi> al 7,29%.</p>
    <p>A <hi rend="#b">Imperia</hi> il democratico Carlo Capacci, con il 46,73%, ha avuto la meglio sul pidiellino scajoliano Erminio Annoni (28,81). “E’ un risultato negativo, non c’è dubbio”, ha commentato l’ex ministro <hi rend="#b">Claudio Scajola </hi>al<hi rend="#i"> Corriere</hi><hi rend="#b">,</hi> sostenendo che “non so se il mio impegno ha portato un vantaggio o un danno” e che “la sensazione è che abbia pesato molto la vicenda del porto e il cantiere che è rimasto fermo”. E a <hi rend="#b">Siena</hi>, nonostante lo scandalo del <hi rend="#b">Monte dei Paschi</hi>, il candidato del Pd <hi rend="#b">Bruno Valentini</hi> ha ottenuto il 39,54%, superando quello del centrodestra <hi rend="#b">Eugenio Neri</hi> fermo al 23,37%. Terza <hi rend="#b">Laura Vigni</hi>, candidata di una coalizione di sinistra, col 10,29%, mentre <hi rend="#b">Michele Pinassi</hi>, del M5s, ha avuto l’8,56%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>