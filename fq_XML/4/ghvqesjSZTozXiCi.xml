<doc sitename="Il Fatto Quotidiano" title="Bari: Fitto e la cena per Berlusconi, &quot;scortato&quot; da Francesca Pascale - Il Fatto Quotidiano" author="Antonio Massari" date="2013-04-13" url="http://www.ilfattoquotidiano.it/2013/04/13/bari-fitto-organizza-cena-per-berlusconi-scortato-da-francesca-pascale/561162/" hostname="ilfattoquotidiano.it" description="Arriva tra qualche fischio, accompagnato dalla first lady Francesca Pascale, e quando s’avvicina all’ingresso del circolo un uomo grida: “Sei un grande”. E allora Silvio Berlusconi si avvicina a una decina di persone che lo fotografano e tentano di stringergli la mano. Gli ospiti lo attendono già in sala. Per i paganti: mille euro a …" categories="Cronaca" tags="Bari;Denis Verdini;Francesca Pascale;Maurizio Lupi;Patrizia D’Addario;PDL;Puglia;Raffaele Fitto;Renato Brunetta;Silvio Berlusconi" fingerprint="2d9bd62d906a241c">
  <main>
    <head rend="h1">Bari: Fitto e la cena per Berlusconi, “scortato” da Francesca Pascale</head>
    <graphic src="https://st.ilfattoquotidiano.it/wp-content/uploads/2013/04/berlusconi-pascale-interna-nuova.jpg"/>
    <p>Arriva tra qualche fischio, accompagnato dalla <hi rend="#i">first lady</hi><hi rend="#b">Francesca Pascale</hi>, e quando s’avvicina all’ingresso del circolo un uomo grida: “Sei un grande”. E allora<hi rend="#b"> Silvio Berlusconi</hi> si avvicina a una decina di persone che lo fotografano e tentano di stringergli la mano. Gli ospiti lo attendono già in sala. Per i paganti: mille euro a testa. <hi rend="#b">Renato Brunetta</hi> con bionda consorte arriva alle 21 in punto, sfila lungo il tratto di strada circondato dal mare che porta al circolo <hi rend="#b">Barion</hi>, dove li aspetta una sala gremita da 480 persone e che vale, per il partito, un finanziamento di circa 480mila euro. Segue <hi rend="#b">Denis Verdini</hi>, che, grazie alla cena e alla musica – due pianisti portati direttamente da Silvio Berlusconi – per qualche ora dimenticherà i suoi guai giudiziari e il sequestro da 12 milioni di euro. Sorridenti <hi rend="#b">Angelino Alfano</hi> e <hi rend="#b">Daniela Santanchè</hi>, che a chi chiede se il resoconto economico della serata sarà reso pubblico ringhia: “Mica siamo grillini”.</p>
    <p>
      <hi rend="#i">Video di Manolo Lanaro</hi>
    </p>
    <p>Berlusconi arriva dall’hotel <hi rend="#b">Palace</hi>, quartiere generale di questa due giorni che per oggi pomeriggio prevede l’arrivo, secondo quanto riferito dall’<hi rend="#i">Ansa</hi>, di 650 pullman e circa 40mila supporter del <hi rend="#b">Pdl</hi>. Il “drago” del “ciarpame senza pudore” nel frattempo si accomoda in una sala dove prevale il genere maschile – molti commercianti e politici pugliesi – ed è ridondante l’aspirazione alla sobrietà. Non è un caso che sia accompagnato dalla Pascale ma, come vedremo, le <hi rend="#i">papi girls</hi> baresi non smettono di sperare in suo incontro e – soprattutto – i suoi colonnelli di rango nazionale non intendono lasciare il terreno al più in forma dei suoi seduttori: l’ex ministro <hi rend="#b">Raffalele Fitto</hi> che, dalla sala al palco, ha messo il suo personale timbro sul rilancio dell’ex premier. Ed ecco quindi spiegata la foga con cui <hi rend="#b">Brunetta</hi>, <hi rend="#b">Verdini</hi> e <hi rend="#b">Maurizio Lupi</hi> – per citarne alcuni – si sono presi la briga di presenziare alla cena del loro capo, onde evitare che <ref target="http://www.ilfattoquotidiano.it/2013/02/13/processo-fiorita-ex-ministro-raffaele-fitto-condannato-a-4-anni-di-carcere/497507/">Fitto – da poco condannato a 4 anni per corruzione, finanziamento illecito e abuso d’ufficio</ref> – raccolga più potere, in queste ore, di quello già accumulato con la poderosa rimonta elettorale in <hi rend="#b">Puglia</hi>.</p>
    <p>Al fianco di Fitto il senatore <hi rend="#b">Onofrio Sisto</hi>, peraltro suo legale di fiducia, anche nel processo sulle tangenti ricevuto dal gruppo <hi rend="#b">Angelucci</hi>, che ha visto l’ex ministro pugliese condannato. Da un lato i politici nazionali, un po’ colonnelli, un po’ cortigiani, nella speranza di non lasciare a Fitto troppo spazio. Dall’altro, in una sorta di apparente dimenticatoio, le donne che hanno accompagnato i suoi scandali baresi. Di loro, questa sera, neanche l’ombra. E qualche speranza: “In questi due giorni passerà a salutarlo?” chiediamo telefonicamente a <hi rend="#b">Graziana Capone</hi>, che passò con lui una sera ad <hi rend="#b">Arcore</hi>, nel 2008. “Un passaggio lo farò. Perché no?”. Avete già organizzato un incontro? “Non posso raccontarlo certo a voi, che strumentalizzate qualsiasi cosa io dica e comunque: ancora collaboro con lui, lavoro nel suo ufficio stampa, aiuterò sempre una persona come lui che, nella sua vita, di persone ne ha aiutate tante. Lui per me è sempre stato un idolo”.</p>
    <p>In attesa di un invito ufficiale, invece, <ref target="http://tv.ilfattoquotidiano.it/2013/04/12/lappello-di-patrizia-daddario-berlusconi-chiariamoci/228250/"> Patrizia D’Addario: “La nostra è una storia che ci lega come un filo doppio</ref>. Il fatto che Berlusconi venga a Bari, che venga proprio in questa città, dove tutto è iniziato quattro anni e mezzo fa, mi fa piacere. Sono molto contenta che lui venga qui, nella mia città, mi avrebbe fatto molto piacere andare alla cena o alla manifestazione, ma soltanto se avessi avuto un invito ufficiale, perché avrei potuto chiarire molti aspetti di questa storia che ha fatto male a me e anche a lui. Mi auguro che questo invito ufficiale arrivi. Se una persona ti dice che è stata distrutta la propria vita, con quella della sua famiglia, io l’accoglierei per ascoltare la sua versione. E se lui sarà d’accordo la mia versione la sentirete anche voi giornalisti”. Speranze ridotte al lumicino per la D’Addario che, peraltro, si candidò alle elezioni comunali con la lista </p>
    <p><hi rend="#b">Puglia prima di tutto</hi>, capeggiata proprio da Fitto che, ieri all’ora di pranzo, controllava la sala ristorante, con tavoli tondi vista mare, verificando ogni dettaglio con il proprietario del circolo Barion,</p>
    <p><hi rend="#b">Giuseppe Zonno</hi>. Ogni dettaglio per la rinascita di Berlusconi e per la vittoria di Fitto all’interno del Pdl.</p>
    <p>
      <hi rend="#i">da Il Fatto Quotidiano del 13 aprile 2013</hi>
    </p>
    <p>
      <hi rend="#b">aggiornato da Redazione Web</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>