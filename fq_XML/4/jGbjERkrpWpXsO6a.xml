<doc sitename="Il Fatto Quotidiano" title="Baiardo conferma: &quot;Dopo l'uscita del mio libro mi vedrete a Mediaset&quot;. Poi difende Berlusconi e attacca Giletti: &quot;Apra un canale Youtube&quot; - Il Fatto Quotidiano" author="Simone Bauducco" date="2023-05-21" url="https://www.ilfattoquotidiano.it/2023/05/21/baiardo-conferma-dopo-luscita-del-mio-libro-mi-vedrete-a-mediaset-poi-difende-berlusconi-e-attacca-giletti-apra-un-canale-youtube/7168495/" hostname="ilfattoquotidiano.it" description="“Quando mi vedrete sulle reti Mediaset? Dopo l’uscita del mio libro di sicuro. Berlusconi? Per 30 anni è stato un martire della nostra giustizia”. Parola di Salvatore Baiardo che al Salone del libro di Torino avrebbe voluto presentare il suo nuovo libro “Le verità di Baiardo” (ed. Frascati&amp;Serradifalco). “Ma l’uscita è stata ritardata con quello …" categories="Giustizia" tags="Massimo Giletti;Mediaset;Silvio Berlusconi" fingerprint="a9726a2b616641a9">
  <main>
    <p>“Quando mi vedrete sulle reti <hi rend="#b">Mediaset</hi>? <hi rend="#b">Dopo l’uscita del mio libro di sicuro</hi>. <hi rend="#b">Berlusconi?</hi> Per 30 anni è stato un <hi rend="#b">martire della nostra giustizia</hi>”. Parola di<hi rend="#b"> Salvatore Baiardo</hi> che al <hi rend="#b">Salone del libro</hi> di Torino avrebbe voluto presentare il suo nuovo libro “<hi rend="#b">Le verità di Baiardo</hi>” (ed. Frascati&amp;Serradifalco). “Ma l’uscita è stata ritardata con quello che ha combinato Giletti con le varie procure, è inspiegabile, ha inventato una fantomatica fotografia”, sostiene l’ex gelataio di Omegna, che negli anni ’90 gestiva la latitanza dei fratelli Graviano nel Nord Italia. Per quei fatti Baiardo è stato condannato per favoreggiamento. Recentemente è diventato un personaggio noto al grande pubblico, soprattutto dopo la sua “profezia”: intervistato da Massimo Giletti ipotizzò l’arresto di <hi rend="#b">Matteo Messina Denaro </hi>con alcuni mesi d’anticipo. Adesso Baiardo è impegnato nella promozione del suo libro, che dovrebbe uscire prima dell’estate. E nel frattempo Baiardo continua a pubblicare video sul suo profilo Tik Tok. Video che hanno collezionato migliaia di visualizzazioni grazie alle “profezie” che hanno anticipato diversi eventi.</p>
    <p>Per esempio: come faceva a sapere che <hi rend="#b">Giletti sarebbe stato cacciato da La7</hi>? E come faceva a sostenere che non sarebbe andato in Rai? “L’ho detto, c’è stato il famoso incontro al ristorante tra Cairo, Giletti e non mi faccia dire altri nomi, <hi rend="#b">già lì si sapeva che Giletti era tagliato fuori da tutto</hi>”, risponde Baiardo. Che poi si sbilancia anche sul futuro del conduttore: “Non andrà in Rai, né a Mediaset né tornerà a La7”. A Mediaset invece sostiene di potere andarci lui. L’ex gelataio di Omegna sembra confermarlo a <hi rend="#i">ilFattoQuotidiano.it</hi>: “Quando mi vedrete sulle reti Mediaset? Dopo l’uscita del libro di sicuro”. Parlerà anche dei rapporti tra Dell’Utri e i Graviano? “Il Baiardo racconta sempre la verità”, dice parlando di sè in testa persona. Poi invia un augurio a Berlusconi “perché gliene hanno fatto passare troppe, è un martire della nostra giustizia”. E quando gli si chiede della popolarità del suo profilo Tik Tok risponde così<hi rend="#b">: “Anche il Fatto Quotidiano ha vissuto grazie alla mafia</hi>, se non c’era la mafia</p>
    <p><hi rend="#i">il Fatto</hi>non so se scriveva tutti questi libri o vendeva copie, perciò la mafia serve a tanti”. E se non ci fosse stata la mafia Baiardo che cosa avrebbe fatto? “Il gelataio e poi sarei andato in pensione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>