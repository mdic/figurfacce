<doc sitename="Il Fatto Quotidiano" title="Pdl, Brunetta: &quot;Con la decadenza il governo finisce&quot;. E Berlusconi (ri)lancia Marina - Il Fatto Quotidiano" author="RQuotidiano" date="2013-10-27" url="http://www.ilfattoquotidiano.it/2013/10/27/pdl-brunetta-minaccia-se-ci-sara-decadenza-governo-finisce-e-berlusconi-lancia-marina/757884/" hostname="ilfattoquotidiano.it" description="Renato Brunetta torna a minacciare il governo. Legge di stabilità e decadenza di Silvio Berlusconi, questi i nodi irrisolti che secondo il capogruppo del Pdl alla Camera potrebbero portare alle elezioni anticipate. Con una novità, già annunciata altre volte e poi smentita dall’interessata: la discesa in campo di Marina. Perché il Cavaliere apre alla leadership …" categories="Politica" tags="Angelino Alfano;Enrico Letta;Forza Italia;Governo Letta;Marina Berlusconi;Matteo Renzi;PD;PDL;Renato Brunetta;Silvio Berlusconi" fingerprint="3dd65225700a550c">
  <main>
    <head rend="h1">Pdl, Brunetta: “Con la decadenza il governo finisce”. E Berlusconi (ri)lancia Marina</head>
    <graphic src="https://st.ilfattoquotidiano.it/wp-content/uploads/2013/10/berlusconi-marina.jpg"/>
    <p><hi rend="#b">Renato Brunetta</hi> torna a minacciare il governo. Legge di stabilità e decadenza di <hi rend="#b">Silvio Berlusconi</hi>, questi i nodi irrisolti che secondo il capogruppo del Pdl alla Camera potrebbero portare alle elezioni anticipate. Con una novità, già annunciata altre volte e poi smentita dall’interessata: la discesa in campo di <hi rend="#b">Marina</hi>. Perché il Cavaliere apre alla <hi rend="#i">leadership</hi> della figlia: “Possiamo candidarla”, ha detto ai suoi fedelissimi venerdì sera al termine dell’ufficio di presidenza che ha deciso la cancellazione del Pdl e il passaggio a Forza Italia. “Se glielo chiedessimo tutti, nonostante le sue riserve, forse a questo punto accetterebbe”, ha aggiunto secondo un retroscena raccontato da <hi rend="#i">Repubblica</hi>. </p>
    <p>Questa potrebbe quindi essere la mossa del Cavaliere una volta che il Senato avrà votato la sua decadenza. Lanciare nella corsa alla<hi rend="#i"> premiership</hi> l’attuale presidente Fininvest e Mondadori. Una soluzione, quella di legare il futuro del centrodestra alla dinastia Berlusconi, che piace a molti falchi, come <hi rend="#b">Denis Verdini</hi>, <hi rend="#b">Daniela Santanchè</hi> e <hi rend="#b">Sandro Bondi</hi>. Ma suscita diversi dubbi in <hi rend="#b">Gianni Letta</hi> e <hi rend="#b">Fedele Confalonieri</hi>, preoccupato per la stabilità delle aziende. E qualche dubbio viene anche da Brunetta, che in un intervista al <hi rend="#i">Corriere della Sera </hi>sostiene: “Non ci sono subordinate a Silvio Berlusconi”. E minaccia: “O Letta e il Pd cambiano profondamente la legge di stabilità ed evitano la decadenza di Berlusconi, o le larghe intese sono finite, e si va a votare”. In ogni caso Brunetta è fiducioso sulla tenuta del partito (“credo che alla fine prevarrà l’amore verso Berlusconi e il rispetto verso i nostri elettori”) e sostiene che a portare il Paese a elezioni anticipate non sarà il Pdl, bensì <hi rend="#b">Matteo Renzi</hi>, il quale è “superficiale e ondivago, ma non sciocco, e sa che per reggere quella gabbia di matti che è diventato il Pd, per tenere insieme Civati e D’Alema, Cuperlo e la Puppato, l’unico modo è andare a votare subito”.</p>
    <p>La candidatura di Marina, nel caso il destino sia davvero quello di un voto anticipato, potrebbe essere annunciata l’8 dicembre, nella giornata del Consiglio nazionale del Pdl che voterà sulla decisione presa dall’ufficio di presidenza di far rinascere Forza Italia. Una giornata cruciale dal punto di vista politico, visto che ci saranno anche le primarie del Pd. E intanto è già iniziata la raccolta di firme dei componenti del consiglio nazionale, perché la decisione di cancellare il Pdl va ratificata col voto favorevole dei due terzi dei delegati. Da una parte i falchi. Dall’altra i filo governativi, con <hi rend="#b">Angelino Alfano</hi> che per il momento preferisce un atteggiamento attendista sulle ipotesi di scissione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>