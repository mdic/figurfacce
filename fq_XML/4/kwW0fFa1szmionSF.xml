<doc sitename="Il Fatto Quotidiano" title="Crisi, Italia ferita dall'austerity: più poveri, meno welfare. Ma il Pil non sale - Il Fatto Quotidiano" author="Luigi Franco" date="2013-06-04" url="http://www.ilfattoquotidiano.it/2013/06/04/crisi-italia-ferita-dall-austerity-piu-poveri-meno-welfare-pil-non-sale/615586/" hostname="ilfattoquotidiano.it" description="L’Italia? E’ un Paese ferito in profondità. E’ questa l’impietosa analisi del report “Il mondo al tempo dell’austerity – rapporto sui diritti globali 2013″, curato dall’Associazione Società Informazione Onlus e dalla Cgil in collaborazione con diverse organizzazioni del Terzo settore. Calano i consumi, le famiglie non riescono più a far fronte ai costi delle cure …" categories="Economia" tags="Austerity;Cgil;Crisi Economica;Crisi Finanziaria;Mario Monti;Mercato del Lavoro;Pil;Precariato;Silvio Berlusconi" fingerprint="88ed4a10eb374a73">
  <main>
    <head rend="h1">Crisi, Italia ferita dall’austerity: più poveri, meno welfare. Ma il Pil non sale</head>
    <graphic src="https://st.ilfattoquotidiano.it/wp-content/uploads/2013/06/senzatetto-povertà-interna-nuova.jpg" alt="Senzatetto"/>
    <p><hi rend="#b">L’Italia</hi>? E’ un Paese <hi rend="#b">ferito</hi> in profondità. E’ questa l’impietosa analisi del report “Il mondo al <hi rend="#b">tempo dell’austerity</hi> – rapporto sui diritti globali 2013″, curato dall’Associazione Società Informazione Onlus e dalla <hi rend="#b">Cgil</hi> in collaborazione con diverse organizzazioni del <hi rend="#b">Terzo settore</hi>. Calano i <hi rend="#b">consumi</hi>, le famiglie non riescono più a far fronte ai costi delle cure del medico e degli esami, non ce la fanno a pagare le <hi rend="#b">bollette</hi> e il <hi rend="#b">riscaldamento</hi> di casa. Cresce la <hi rend="#b">povertà</hi>, mentre il rischio di <hi rend="#b">esclusione</hi> riguarda ormai un quarto della popolazione. Tra il 2012 e i primi tre mesi del 2013, 121 persone si sono tolte la vita <ref target="http://www.ilfattoquotidiano.it/2013/06/03/austerita-report-lancia-lallarme-suicidi-dovuti-alla-crisi-aumentano-del-40/614627/">per cause direttamente legate al peggioramento delle loro condizioni economiche</ref>.</p>
    <p>Tale situazione è la conseguenza della <hi rend="#b">crisi della finanza mondiale</hi>. Ma non solo. Perché dove i governi hanno cercato di metterci una pezza all’insegna dell’austerity hanno fallito e hanno finito per aggravare la situazione. Secondo il rapporto questo è successo nell’<hi rend="#b">Unione Europea</hi>, come in <hi rend="#b">Italia</hi>, dove i tagli del <hi rend="#b">governo Berlusconi</hi> prima e del <hi rend="#b">governo Monti</hi> poi hanno avuto una vittima sacrificale: il <hi rend="#b">welfare</hi>. Mentre la situazione economica non ha visto alcuna conseguenza positiva: oggi un terzo dei giovani non ha lavoro, sono in atto <hi rend="#b">oltre 160 crisi industriali</hi>, tra cui quelle di <hi rend="#b">Ilva</hi> e <hi rend="#b">Fiat</hi>, il potere d’acquisto è tornato ai valori di dieci anni fa e oltre cinquanta comuni di media grandezza si trovano sull’orlo del dissesto finanziario. Intanto la variazione del <hi rend="#b">Pil</hi> (diminuito nel 2012 del 2,4%), secondo le previsioni manterrà il segno negativo anche nel 2013.</p>
    <p><hi rend="#b">Il lungo declino italiano</hi><lb/>Secondo il rapporto le radici del declino italiano risalgono a prima della crisi globale, che sei anni fa si è inserita in un contesto il cui modello produttivo è da sempre caratterizzato da limiti e carenze. Il report individua almeno tre fattori che hanno contribuito a rendere la situazione economica più grave. Innanzitutto la struttura produttiva italiana è centrata su settori tradizionali come <hi rend="#b">alimentare</hi> e <hi rend="#b">tessile</hi>, anziché su quelli avanzati. Le dimensioni delle <hi rend="#b">imprese</hi>, troppo <hi rend="#b">piccole</hi>, non favoriscono la creazione di economie di scala e l’ingresso in settori avanzati: solo 1.400 aziende in Italia hanno più di 250 addetti (in Germania sono 1.400). In terzo luogo, in Italia coesistono <hi rend="#b">alti profitti</hi> e <hi rend="#b">bassi investimenti</hi>, soprattutto in ricerca e sviluppo (1,26% del Pil contro una media Ue a 27 dell’1,9%, dato riferito al 2009).</p>
    <p><hi rend="#b">La ripercussione sul mercato del lavoro e la piaga del precariato</hi><lb/>A fare le spese della situazione italiana è soprattutto il <hi rend="#b">mercato del lavoro</hi>, <ref target="http://www.ilfattoquotidiano.it/2013/06/03/lavoro-lagenzia-dellonu-piu-precari-dopo-riforma-fornero/614433/">in un orizzonte di precarietà e incertezza che la recente riforma Fornero</ref> non ha per nulla contribuito a correggere. Il tasso di </p>
    <p><hi rend="#b">occupazione</hi>, che misura il numero di lavoratori occupati sul totale della popolazione fra i 15 e i 64 anni, è uno dei più bassi d’Europa (56,9% nel terzo trimestre 2012), di poco superiore alla Spagna (55,6%) e ben al di sotto di Germania (73,2%) e Francia (64,4%). Altrettanto critici, peraltro, sono i dati sulla</p>
    <p><hi rend="#b">disoccupazione</hi>, il cui tasso, a dicembre 2012, si è attestato all’11,2%, con un aumento dell’1,8% in un anno: in valori assoluti si tratta di 2 milioni 875 mila persone, 474 mila in più rispetto a dicembre 2011. A pagare il conto della crisi sono soprattutto i</p>
    <p><hi rend="#b">giovani</hi>(tasso di disoccupazione del 35,5% nel 2012) e le</p>
    <p><hi rend="#b">donne</hi>(tasso di occupazione del 47,1%, contro il 66,1% degli uomini). Come se non bastasse, la</p>
    <p><hi rend="#b">cassaintegrazione</hi>lo scorso anno ha sfondato nuovamente – dopo il picco del 2010 – il tetto del miliardo di ore, passando da 183,7 milioni di ore nel 2007 (alla vigilia della crisi) a 227,7 milioni nel 2008, 913,6 milioni nel 2009, 1.197,8 milioni nel 2010, 973,2 milioni nel 2011 e, infine, 1.090,7 milioni nel 2012.</p>
    <p>La piaga rimane poi il <hi rend="#b">precariato</hi>. In numero assoluto i precari italiani sono 3.315.580 unità: lo stipendio è mediamente di 836 euro netti al mese (927 euro mensili per i maschi e 759 euro per le donne). Solo il 15% di loro è laureato, il che smentisce un luogo comune che identifica il precario in un giovane con un elevato livello di studio.</p>
    <p><hi rend="#b">I tagli al welfare e la macelleria sociale</hi><lb/> Secondo il rapporto, le politiche di austerity imposte a livello europeo hanno innescato un dispositivo recessivo che ha una vittima sacrificale per eccellenza, il <hi rend="#b">welfare</hi>. “È così nell’Unione – si legge nel report – ed è così in Italia, dove emblema di questo passaggio, insieme alla falcidia dei <hi rend="#b">Fondi sociali</hi> e alla lenta, ma costante privatizzazione della <hi rend="#b">sanità</hi>, è il passaggio del <hi rend="#i">fiscal compact</hi> in Costituzione: la legge fondamentale della Repubblica relegata a ragioneria. Che costerà 45 miliardi di debito pubblico da far rientrare all’anno per 20 anni. Dunque, si sancisce un taglio di 45 miliardi di debito pubblico all’anno per 20 anni, un’ipoteca che peserà su qualsiasi governo futuro di qualsiasi colore”. I tagli compiuti dai governi Berlusconi e Monti hanno portato a una vera e propria “macelleria sociale”, sostiene il report.</p>
    <p>Il Fondo nazionale per le politiche sociali, per esempio, ha perso in un triennio il 90% delle risorse, passando dallo stanziamento di 435 milioni di euro nel 2010 a quello di soli 43 milioni nel 2012. Nel complesso, i finanziamenti per tutti i <hi rend="#b">fondi dell’area sociale</hi> (oltre al Fnps, si tratta dei fondi infanzia, immigrazione, famiglia, non autosufficienza) sono stati ridotti nel 2011 rispetto al 2010 del 30% e di un ulteriore 20% nel 2012 rispetto al 2011, e da 2,5 miliardi di euro complessivi nel 2008 sono precipitati a 230 milioni nel 2012. Colpiti i fondi per il settore sociale e colpita la sanità pubblica. “I tagli al Servizio sanitario nazionale – si legge – continuano all’insegna della spending review, e intanto sale la percentuale di denaro che gli italiani devono sborsare dalle proprie tasche: nel 2011 raggiunge i 2,8 miliardi, l’1,76% del Pil e il 17,8% di tutta la spesa sanitaria, l’84,6% degli italiani ha pagato per la salute in media 1.156 euro in un anno, e si capisce come mai aumentino coloro che rinunciano alle cure e ai farmaci a causa del loro costo”.</p>
    <p><hi rend="#b">L’emergenza casa</hi><lb/> Tra i fattori che più danno la percezione dell’aumento della povertà degli italiani, c’è la <hi rend="#b">casa</hi>: “Un diritto negato – sostiene il report – Ne fanno le spese homeless di lunga data, nuovi poveri, famiglie sotto sfratto, lavoratori poveri. Con tante sfaccettature, la casa è una emergenza nazionale”. In forte aumento è il numero delle persone che subiscono uno sfratto: “Si può capire come un Paese che investe in diritto alla casa lo 0,1% della spesa sociale (media dell’Ue a 27 del 2%) e abbia tagliato in 10 anni del 95% il fondo che sostiene l’affitto (passato da 360 milioni di euro a 9,8 milioni) non sia in grado di garantire alcunché anche a persone che lavorano e hanno un reddito ma non ce la fanno”. Così dei 290mila sfratti emessi negli ultimi cinque anni, ben 240mila sono per <hi rend="#b">morosità</hi>, con la previsione di un incremento di 150mila nel prossimo triennio. Per il 21% gli sfrattati sono giovani precari under 35, che nell’ultimo biennio non hanno lavorato, per il 26% sono famiglie numerose migranti a reddito basso e per il 38% anziani, per lo più che vivono da soli. Ma anche chi la casa ce l’ha, deve affrontare diverse difficoltà. Secondo <hi rend="#b">l’Istat</hi>, infatti, le famiglie in condizioni di disagio abitativo in Italia sono molto numerose: il 52,7% considera le spese per l’abitazione un carico eccessivo, il 20,3% vive in abitazioni degradate o danneggiate, l’11,5% non può riscaldare la casa in modo sufficiente e l’11% si è trovata almeno una volta in ritardo sul pagamento di affitto o mutuo, e l’8,9% delle bollette.</p>
    <p>
      <hi rend="#i">Twitter: @gigi_gno</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>