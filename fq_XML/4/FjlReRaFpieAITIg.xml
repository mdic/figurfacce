<doc sitename="Il Fatto Quotidiano" title="Dell'Utri latitante, ecco come l'ex senatore di Forza Italia è riuscito a scappare - Il Fatto Quotidiano" author="Giuseppe Pipitone" date="2014-04-11" url="http://www.ilfattoquotidiano.it/2014/04/11/dellutri-latitante-ecco-come-lex-senatore-di-forza-italia-e-riuscito-a-scappare/947801/" hostname="ilfattoquotidiano.it" description="Il telefono di Marcello Dell’Utri continua a suonare. Nessuna segreteria, ma nemmeno nessuna risposta ora che l’ex senatore è diventato a tutti gli effetti un latitante. Libano, forse, la perla del Mediterraneo, Beirut, la città che il tritolo mafioso degli anni ’80 paragonò a Palermo, la sua Palermo: Marcello Dell’Utri si trova lì, latitante, senza …" categories="Giustizia" tags="Cassazione;Mafia;Marcello Dell’Utri;Silvio Berlusconi" fingerprint="9d962266b13d9abd">
  <main>
    <head rend="h1">Dell’Utri latitante, ecco come l’ex senatore di Forza Italia è riuscito a scappare</head>
    <graphic src="https://st.ilfattoquotidiano.it/wp-content/uploads/2014/04/berlusconi-dellutri-640.jpg"/>
    <p>Il telefono di <hi rend="#b">Marcello Dell’Utri </hi>continua a suonare. Nessuna segreteria, ma nemmeno nessuna risposta ora che l’ex senatore è diventato a tutti gli effetti un<hi rend="#b"> latitante</hi>. Libano, forse, la perla del Mediterraneo, <hi rend="#b">Beirut,</hi> la città che il tritolo mafioso degli anni ’80 paragonò a <hi rend="#b">Palermo</hi>, la sua Palermo: <ref target="http://www.ilfattoquotidiano.it/2014/04/11/marcello-dellutri-ordine-di-cattura-per-lex-senatore-ma-e-latitante-in-libano/947701/">Marcello Dell’Utri si trova lì, latitante, senza rispondere al cellulare, dopo essersi dato tranquillamente alla fuga con le sue gambe</ref>.</p>
    <p>Lasciare l’Italia non è mai stato così semplice. Neanche se hai una <ref target="http://www.ilfattoquotidiano.it/2013/09/05/mafia-giudici-su-dellutri-condotta-illecita-andata-avanti-per-ventennio/702083/">condanna in secondo grado a sette anni di carcere</ref> per concorso esterno in associazione mafiosa. Nemmeno se ti chiami Marcello Dell’Utri, hai fondato un <hi rend="#b">partito</hi> che secondo la procura di Palermo nasce dall’intesa con <hi rend="#b">Cosa Nostra</hi>, e sei stato per vent’anni il braccio destro di <hi rend="#b">Silvio Berlusconi</hi>. Perché l’ex senatore ha lasciato il Paese con <hi rend="#b">documenti autentici</hi>, a lui intestati con tanto di foto e generalità.</p>
    <p>La procura generale di Palermo ha accertato infatti che Dell’Utri può contare su un passaporto italiano, uno rilasciato dalla <hi rend="#b">Repubblica Dominicana</hi>, un altro del piccolo Stato della <hi rend="#b">Guinea Bissau</hi>, più la carta d’identità valida per l’espatrio: come dire che la decisione di darsi alla latitanza, o aspettare fiducioso la sentenza della Cassazione, era affidata esclusivamente al suo buon senso. Qualità, quest’ultima, che il sostituto pg <hi rend="#b">Luigi Patronaggio</hi><ref target="http://www.ilfattoquotidiano.it/2013/03/25/dellutri-chiesto-larresto-dopo-condanna-a-7-anni-per-concorso-esterno/541944/">ha sempre riconosciuto in piccole dosi al suo imputato, ed è per questo che già la notte del 25 marzo 2013,</ref> quando la corte d’appello di Palermo aveva appena confermato per la seconda volta la condanna a sette anni di carcere, aveva chiesto l’arresto di Dell’Utri per <hi rend="#b">pericolo di fuga.</hi> Niente da fare, rispondevano dalla corte d’appello, evidentemente fiduciosi sul suo buon senso, nonostante la richiesta del pg contenesse anche <hi rend="#b">relazioni della Dia</hi> che certificavano i preparativi dell’ex senatore per darsi alla macchia. Una casa favolosa a <hi rend="#b">Santo Domingo</hi>, dove si era già rifugiato in precedenza, rapporti d’affari in chiaro scuro in Libano, in Guinea Bissau, piccoli Stati già disponibili ad ospitare la <hi rend="#b">latitanza dorata</hi> dell’uomo che costruì la fortuna di Berlusconi: per la corte d’appello di Palermo, però, non c’era alcun pericolo che Dell’Utri tagliasse la corda.</p>
    <p>Dopo la seconda condanna in appello per mafia l’ex senatore si diceva sereno, facendosi vedere tra il pubblico che al<hi rend="#b"> teatro antico di Siracusa</hi> si godeva la riedizione delle tragedie greche. E sono proprio i tentativi precedenti di latitanza che rendono questa storia una tragedia, anche se tutta italiana: nel marzo del 2012, quando la corte di Cassazione si apprestava ad esprimersi per la prima volta sulla situazione dell’ex manager di <hi rend="#b">Publitalia</hi>, il suo cellulare raccontava di un soggiorno in Spagna, o comunque in un paese di lingua spagnola. “Ero andato a rilassarmi in una <hi rend="#b">beauty farm</hi>” si giustificherà il diretto interessato dopo il momentaneo scampato pericolo. Giustificazione poco credibile, ed ecco che il 10 marzo 2014 la procura generale chiedeva almeno di imporre il <hi rend="#b">divieto d’espatrio a Dell’Utri</hi>, ottenendo un nuovo stop, motivato questa volta da un cavillo giuridico: <hi rend="#b">per i condannati per mafia è possibile chiedere l’arresto</hi>, ma non il divieto d’espatrio.</p>
    <p>Arresto che veniva finalmente convalidato il 7 aprile scorso, ad appena una settimana dalla data fissata dagli ermellini per esprimersi nuovamente sulla condanna di Dell’Utri. Troppo tardi: l’ex senatore è ormai diventato uccel di bosco. Cinquant’anni trascorsi insieme hanno evidentemente legato i destini di <hi rend="#b">Silvio</hi> e <hi rend="#b">Marcello</hi>, il meneghino e il palermitano che si erano subito piaciuti tra i corridoi dell’<hi rend="#b">Università Statale,</hi> decidendo in seguito di fondare un impero, un partito, un clan. E proprio nelle stesse ore in cui all’ex premier <ref target="http://www.ilfattoquotidiano.it/2014/04/10/berlusconi-ai-servizi-sociali-udienza-in-tribunale-e-il-pg-di-milano-dice-si/947029/">veniva dato l’ok dal sostituto pg di Milano per l’affidamento in prova ai servizi sociali</ref> (ma sarà comunque il giudice del Tribunale di Sorveglianza a decidere), ecco che Polizia e carabinieri scandagliavano Milano per notificare al suo braccio destro il <hi rend="#b">provvedimento di custodia cautelare</hi>. Solo un pugno di mosche: Marcello Dell’Utri non è un uomo che va in carcere. Non adesso almeno. “<hi rend="#b">Scappare io? Non è nella mia filosofia</hi>” assicurava ai cronisti poco prima dell’ultima condanna ricevuta. Le bugie, però, trasudano impercettibili smorfie anche nei volti di chi è abituato a dirle da mezzo secolo. E gli occhi di Dell’Utri raccontavano già di palme, noci di cocco e relax a Santo Domingo. Piccolo errore di valutazione. O forse l’ipotesi Libano non era ancora stata sviluppata. Certo è che la corte d’appello di Palermo si è fatta sfuggire un uomo che la latitanza la denunciava <hi rend="#b">come hobby ad ogni dichiarazione</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>