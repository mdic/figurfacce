<doc sitename="Il Fatto Quotidiano" title="Nastro Fassino-Consorte, dichiarata la prescrizione per i fratelli Berlusconi - Il Fatto Quotidiano" author="RQuotidiano" date="2014-03-31" url="http://www.ilfattoquotidiano.it/2014/03/31/nastro-fassino-consorte-pg-chiede-prescrizione-per-i-berlusconi/932580/" hostname="ilfattoquotidiano.it" description="Come da copione anche il processo per l‘intercettazione Fassino-Consorte, pubblicata sulle pagine de “Il Giornale” quando non era ancora stata depositata agli atti dell’inchiesta sulla scalata Unipol-Bnl, il processo è finito con una dichiarazione di prescrizione. La II corte d’Appello di Milano l’ha dichiarata per Silvio e Paolo Berlusconi, imputati per la pubblicazione dell’intercettazione Fassino-Consorte …" categories="Giustizia" tags="Giovanni Consorte;Intercettazioni;Paolo Berlusconi;Piero Fassino;Prescrizione;Scalata Bnl-Unipol;Silvio Berlusconi" fingerprint="f7a7467feb43623b">
  <main>
    <head rend="h1">Nastro Fassino-Consorte, dichiarata la prescrizione per i fratelli Berlusconi</head>
    <graphic src="https://st.ilfattoquotidiano.it/wp-content/uploads/2014/03/berlusconi-interna-640.jpg.jpg"/>
    <p><ref target="http://www.ilfattoquotidiano.it/2013/03/07/intercettazione-fassino-consorte-silvio-berlusconi-condannato-a-anno/523150/">Come da copione anche il processo per l ‘intercettazione Fassino-Consorte</ref>, pubblicata sulle pagine de “Il Giornale” quando non era ancora stata depositata agli atti dell’inchiesta sulla scalata Unipol-Bnl, il processo è finito con una dichiarazione di prescrizione. La II corte d’Appello di Milano l’ha dichiarata per </p>
    <p><hi rend="#b">Silvio</hi>e</p>
    <p><hi rend="#b">Paolo Berlusconi</hi>, imputati per la pubblicazione dell’intercettazione Fassino-Consorte legata al caso Bnl-Unipol. I giudici hanno confermato il risarcimento di 80.000 euro per</p>
    <p><hi rend="#b">Piero Fassino</hi>, parte civile nel processo.</p>
    <p>Il procuratore generale di Milano <hi rend="#b">Daniela Meliota</hi> aveva avanzato una richiesta “per intervenuta prescrizione” sottolineando la responsabilità degli imputati: “È un <hi rend="#b">nonsenso giuridico</hi> dire che c’è evidenza della conclamata innocenza degli imputati”. <ref target="http://www.ilfattoquotidiano.it/2013/03/07/intercettazione-fassino-consorte-silvio-berlusconi-condannato-a-anno/523150/">L’ex Cavaliere in primo grado era stato condannato a un anno di carcere</ref> con l’accusa di <hi rend="#b">concorso in rivelazione del segreto d’ufficio</hi>. I giudici avevano invece condannato il fratello a due anni e tre mesi per ricettazione. </p>
    <p>È “impensabile” sostenere che la pubblicazione su “Il Giornale” della intercettazione sia avvenuta “senza l’avallo di Silvio Berlusconi” aveva detto <hi rend="#b">Carlo Federico Grosso</hi>, legale di Piero Fassino. L’avvocato aveva osservato che “la segretezza era rilevante perché la telefonata non era stata nemmeno sbobinata”, e che la sua pubblicazione non solo aveva danneggiato “il segretario del maggiore partito avverso” e non come sostiene la difesa il partito (Ds), ma era avvenuta in un <hi rend="#b">momento politico particolare</hi>: pochi mesi dopo, infatti, ci furono le elezioni vinte, poi, dal centrosinistra”. </p>
    <p>Secondo i giudici di primo grado quello dell’ex presidente del Consiglio fu un “ruolo decisivo” nella pubblicazione della conversazione che gli fu fatta ascoltare, secondo l’accusa, la sera di <hi rend="#b">Natale del 2005.</hi> Senza “l’apporto” del Cavaliere “in termini di <hi rend="#b">concorso morale</hi>, non si sarebbe realizzata la pubblicazione, posto che la presenza in quel luogo e data, certamente significativa, già di per sé, costituiva il passaggio necessario per l’ulteriore sviluppo della propalazione della notizia alle persone che non ne erano a conoscenza” Berlusconi ascoltò “<hi rend="#b">attraverso il computer,</hi> senza alcun addormentamento (…)” la registrazione audio della telefonata intercettata. E poi decise di farla pubblicare: “la qualità di capo della parte politica avversa a quella di Fassino, rende logicamente necessario il suo benestare alla pubblicazione della famosa telefonata”. </p>
    <p>Durante l’udienza preliminare l’ex premier aveva negato dichiarando di “essere assolutamente contrario alle <hi rend="#b">intercettazione</hi> che considera <hi rend="#b">barbarie</hi> e perché contrarie al diritto di segretezza delle comunicazione, sancito dalla Costituzione, quale espressione del diritto di libertà dell’individuo” e per questo “mai avrebbe consentito ad ascoltarne a casa sua, né suo fratello glielo avrebbe mai proposto”. Ma i magistrati non gli avevano creduto anche perché avevano preso in considerazione i tempi dello scoop.”Va inoltre considerato il periodo in cui venne effettuata la pubblicazione, a quattro mesi dalle elezioni e nel <hi rend="#b">pieno delle vacanze natalizie</hi>, periodo di scarsa affluenza di notizie politiche più importanti: l’interesse politico delle intercettazioni era pertanto evidente così come la volontà di darvi risalto”. Del resto la famosa frase “è rimasta impressa nella <hi rend="#b">memoria collettiva</hi>, segno dell’efficacia dell’operazione mediatica di cui è stata oggetto. Così efficace da rimanervi dopo anni”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>