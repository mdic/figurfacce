<doc sitename="Il Fatto Quotidiano" title="Meeting di Comunione e Liberazione Renzi ospite d'onore ma lui declina l'invito - Il Fatto Quotidiano" author="RQuotidiano" date="2014-07-01" url="http://www.ilfattoquotidiano.it/2014/07/01/meeting-di-comunione-e-liberazione-renzi-ospite-donore-ma-lui-declina-linvito/1046549/" hostname="ilfattoquotidiano.it" description="Doveva essere l’ospite d’onore, ma non andrà. Fonti di Palazzo Chigi fanno sapere che il premier Matteo Renzi, invitato ad inaugurare il meeting di Comunione e Liberazione, ringrazia per l’invito ma non sarà presente. L’ufficialità non è ancora arrivata, per ora la notizia proviene da fonti d’agenzia, ma la decisione sembra essere stata presa. Se …" categories="Emilia Romagna" tags="Comunione e Liberazione;Enrico Letta;Matteo Renzi;Romano Prodi;Silvio Berlusconi" fingerprint="a9ad5ae47b884025">
  <main>
    <head rend="h1">Meeting di Comunione e Liberazione Renzi ospite d’onore ma lui declina l’invito</head>
    <graphic src="https://st.ilfattoquotidiano.it/wp-content/uploads/2014/06/matteo_renzi_640.jpg"/>
    <p>Doveva essere l’ospite d’onore, ma non andrà. Fonti di Palazzo Chigi fanno sapere che il premier <hi rend="#b">Matteo Renzi</hi>, invitato ad inaugurare il meeting di<hi rend="#b"> Comunione e Liberazione</hi>, ringrazia per l’invito ma non sarà presente. L’ufficialità non è ancora arrivata, per ora la notizia proviene da fonti d’agenzia, ma la decisione sembra essere stata presa. Se al tradizionale appuntamento organizzato da Cl, quest’anno nella settimana tra il 24 e il 30 agosto, saranno presenti esponenti di spicco del governo, si farà notare l’assenza del presidente del Consiglio, il primo da anni a mancare l’appuntamento con il Meeting. Se nel 2013 ad aprire la kermesse era stato Enrico Letta, nel 2012 <hi rend="#b">Mario Monti</hi> era intervenuto alla 33ma edizione. Prima ancora, quella di <hi rend="#b">Giulio Andreotti</hi> era stata una presenza fissa, così come quella di<hi rend="#b"> Silvio Berlusconi</hi> almeno fino al 2008, anno in cui per la prima volta non viene invitato dopo i bagni di folla delle edizioni precedenti. <hi rend="#b">Romano Prodi</hi> era stato invitato nelle vesti di presidente della Commissione Europea nel 2002, ma non aveva ricevuto l’invito nel 2006 quando era capo del governo : “Non è una regola ospitare il premier”, si erano giustificati gli organizzatori. </p>
    <p>Se resta ancora l’incognita Renzi, si sa già che saranno sei i ministri presenti alla settimana riminese. Si comincia con<hi rend="#b"> Maurizio Martina</hi>, responsabile dell’Agricoltura, che il 25 agosto si confronterà con il patron di Eataly <hi rend="#b">Oscar Farinetti</hi> e il presidente di Confagricoltura <hi rend="#b">Mario Guidi</hi> sui temi della cultura alimentare italiana. Nello stesso giorno il ministro dell’Istruzione <hi rend="#b">Stefania Giannini</hi> parlerà di “Educazione, dalla periferia al centro. La sfida della crescita sarà al centro dell’incontro, il 26 agosto, tra il ministro dello sviluppo economico<hi rend="#b"> Federica Guidi</hi> con gli Ad di Wind, Snam e Enel, <hi rend="#b">Maximo Ibarra</hi>, <hi rend="#b">Carlo Malacarne</hi> e <hi rend="#b">Francesco Storace</hi>. Il giorno dopo sarà la volta del ministro dell’Ambiente <hi rend="#b">Gian Luca Galletti</hi> (parlerà di sinergie ecologia-economia), mentre il 28 agosto il ministro le Lavoro <hi rend="#b">Giuliano Poletti</hi> parlerà delle garanzie occupazionali con l’Ad di Sky <hi rend="#b">Andrea Zappia</hi>. La presenza governativa al Meeting viene chiusa dal ministro della Sanità <hi rend="#b">Beatrice Lorenzin</hi>, cui viene affidato il tema della ricerca in medicina. Come raramente è accaduto in passato, invece, non è prevista nella settimana riminese l’intervento del ministro degli Esteri. Scontata invece la presenza tra gli “ascoltatori” del ministro Maurizio Lupi, esponente di Nce ed espressione del movimento di don Giussani.</p>
    <p>Foltissimo anche in questa edizione della kermesse riminese anche il parterre di ospiti del mondo dell’economia e della finanza. Oltre a quelli già citati va segnalato il “gran finale” della settimana che il Meeting affida, il 30 agosto, all’Ad di Fiat <hi rend="#b">Sergio Marchionne</hi>. Ma ci saranno anche il leader della Cisl<hi rend="#b"> Raffaele Bonanni</hi> (il 25 agosto) in un incontro con l’imprenditore della moda Brunello Cucinelli ed il neo Ad di Finmeccanica <hi rend="#b">Mauro Moretti</hi>, e, il 29 agosto, il presidente di Confindustria <hi rend="#b">Giorgio Squinzi</hi>.</p>
    <p>Al Meeting presenti anche gli amministratori locali: dai sindaci di Milano e Firenze, <hi rend="#b">Giuliano Pisapia</hi> e <hi rend="#b">Dario Nardella</hi> (il 26 agosto, ad un incontro con l’architetto e senatore a vita <hi rend="#b">Renzo Piano</hi>), al governatore della Lombardia <hi rend="#b">Roberto Maroni</hi> che parlerà di Expò con il commissario <hi rend="#b">Giuseppe Sala</hi>. E ovviamente di peso la presenza del mondo ecclesiastico: a partire da quella del Prelato dell’Opus Dei, l’Arcivescovo <hi rend="#b">Xavier Echevarria</hi> e passando per il Custode di Terra Santa <hi rend="#b">Pierbattista Pizzaballa</hi>, il Cardinale di Perugia <hi rend="#b">Gualtiero Bassetti</hi> ed il presidente della Conferenza episcopale della Nigeria, mons. Ignatius <hi rend="#b">Kaigama</hi>, il cui intervento è particolarmente atteso in un tempo in cui i cristiani vengono continuamente fatti segno di violenze in quel Paese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>