<doc sitename="Il Fatto Quotidiano" title="Renzi: &quot;Napolitano? Non mi ha cazziato. Berlusconi? Non l'ho mai votato&quot; - Il Fatto Quotidiano" author="RQuotidiano" date="2013-10-24" url="http://www.ilfattoquotidiano.it/2013/10/24/renzi-napolitano-non-mi-ha-cazziato-berlusconi-non-lho-mai-votato/754970/" hostname="ilfattoquotidiano.it" description="Napolitano? “Non mi ha cazziato”. Berlusconi? “E’ chiaro nel suo modo di fare perché questo non l’ho mai votato”. Letta? “Io sono profondamente diverso”. Matteo Renzi, sindaco di Firenze e candidato alla leadership del Pd, risponde così alla domande di Fabio Volo a Radio Dee Jay. “Un piano per il lavoro, vero” è la prima cosa …" categories="Politica" tags="Enrico Letta;Giorgio Napolitano;Matteo Renzi;Silvio Berlusconi" fingerprint="a1a8687fc8cfc1ad">
  <main>
    <head rend="h1">Renzi: “Napolitano? Non mi ha cazziato. Berlusconi? Non l’ho mai votato”</head>
    <graphic src="https://st.ilfattoquotidiano.it/wp-content/uploads/2013/10/renzi.jpg" alt="Matteo Renzi"/>
    <p><hi rend="#b">Napolitano</hi>? “Non mi ha cazziato”.<hi rend="#b"> Berlusconi</hi>? “E’ chiaro nel suo modo di fare perché questo non l’ho mai votato”. Letta? “Io sono profondamente diverso”. <hi rend="#b">Matteo Renzi</hi>, sindaco di Firenze e candidato alla leadership del Pd, risponde così alla domande di Fabio Volo a Radio Dee Jay. </p>
    <p>“Un piano per il lavoro, vero” è la prima cosa su cui Renzi si impegnerebbe dal primo giorno se fosse eletto segretario. “Se oggi un ragazzo entra in un centro per l’impiego esce senza aver trovato lavoro. E questo è perché tutto funziona ancora con le raccomandazioni e con gli amici degli amici. Senza contare la burocrazia”. Secondo il primo cittadino fiorentino quello che serve all’Italia è una”rivoluzioncina”.</p>
    <p>Rispetto al presidente del Consiglio “io sono profondamente diverso. Enrico è, dicono, più calmo e riflessivo, saggio e prudente. Io sono un po’ più radicale e penso che in Italia ci vorrebbe una rivoluzioncina, nella <hi rend="#b">pubblica amministrazione</hi> ma anche nell’establishement del mondo finanziario”. Bocca cucita sull’incontro al Quirinale ma nega di essere stato “cazziato” dal capo dello Stato sulle questioni dell’<hi rend="#b">amnistia</hi> e della <hi rend="#b">legge elettorale</hi> maggioritaria. “I giornali hanno detto che c’erano state delle polemiche…. Io sono andato a salutarlo molto volentieri, perché è normale che un sindaco vada a salutare il Presidente quando viene nella sua città. Poi non è un problema di maggioritario o no. Il problema è che dopo le elezioni non si sa mai chi vince. Ci sono tre punti precisi: il primo è che uno deve vincere, il secondo è che per cinque anni è responsabile di ciò che viene fatto e di ciò che non viene fatto, il terzo è che non si può, dopo essersene dette di tutti i colori in campagna elettorale, poi si va insieme e c’è l’inciucio”. E il Cavaliere? “Beh, uno dice ma guarda, non me lo sarei mai aspettato che fosse implicato in problemi di questo genere. Berlusconi è molto trasparente e chiaro in questo suo modo di fare. E per questo non l’ho mai votato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>