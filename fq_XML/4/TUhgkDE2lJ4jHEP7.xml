<doc sitename="Il Fatto Quotidiano" title="Baget Bozzo, giallo sulla morte: i familiari chiedono la riesumazione della salma - Il Fatto Quotidiano" author="RQuotidiano" date="2012-12-22" url="http://www.ilfattoquotidiano.it/2012/12/22/baget-bozzo-giallo-sulla-morte-familiari-chiedono-riesumazione-della-salma/453491/" hostname="ilfattoquotidiano.it" description="Per i familiari ci sarebbe la concreta possibilità che don Gianni Baget Bozzo, sacerdote genovese per lungo tempo consigliere politico di Silvio Berlusconi, sia stato ucciso. O comunque che la sua morte, giunta al termine di una lunga malattia, sia stata agevolata. Per questo ne richiedono la riesumazione della salma, così da consentire ulteriori e …" categories="Cronaca" tags="Bettino Craxi;Silvio Berlusconi" fingerprint="7d6944ed6b8f7c11">
  <main>
    <head rend="h1">Baget Bozzo, giallo sulla morte: i familiari chiedono la riesumazione della salma</head>
    <graphic src="https://st.ilfattoquotidiano.it/wp-content/uploads/2012/12/baget_bozzo_interna_nuova.jpg"/>
    <p>Per i familiari ci sarebbe la concreta possibilità che don <hi rend="#b">Gianni Baget Bozzo</hi>, sacerdote genovese per lungo tempo consigliere politico di <hi rend="#b">Silvio Berlusconi</hi>, sia stato ucciso. O comunque che la sua morte, giunta al termine di una lunga malattia, sia stata agevolata. Per questo ne richiedono la riesumazione della salma, così da consentire ulteriori e più mirati approfondimenti autoptici. A veicolare la notizia è l’avvocato <hi rend="#b">Elio Di Rella</hi> che, attraverso le pagine del quotidiano genovese <hi rend="#i">Il Secolo XIX</hi> denuncia che, nonostante la volontà del tribunale di Genova di effettuare gli accertamenti, non ci sarebbero i soldi per la riesumazione e l’ulteriore autopsia. Sullo sfondo l’<hi rend="#b">eredità milionaria</hi> lasciata dal prete che fu intimo anche di <hi rend="#b">Bettino Craxi</hi>, prima che di Berlusconi.</p>
    <p>I beni di don Baget Bozzo sono andati tutti al suo medico curante, <hi rend="#b">Patrizio Odetti</hi>, indagato per omicidio colposo. La riesumazione, a questo punto, avverrà a spese dei familiari del sacerdote. Il costo complessivo è stimato in 5mila euro e l’operazione non dovrebbe svolgersi prima del prossimo anno.</p>
    <p>Gianni Baget Bozzo è morto l’8 maggio 2009 a 84 anni, nella sua casa di <hi rend="#b">Carignano</hi>. Stava male da giorni. Il medico Patrizio Odetti, successore testamentario, gli diagnostica solo un’<hi rend="#b">indigestione</hi>. Nella perizia di parte, viene scritto che “era prudenza e diligenza ricorrere al ricovero”. La procura adesso vuol capire se Odetti sottovalutò la situazione e perché. Il sacerdote, <hi rend="#b">salvato da un tumore</hi> grazie ad una diagnosi tempestiva del medico, decise nel 2000 di <hi rend="#b">lasciargli tutti i suoi averi</hi>, consegnando un foglietto nelle mani del notaio Rosaria Bono. Successivamente il sacerdote avrebbe redatto un nuovo testamento, svanito però nelle fasi concitate e successive alla sua morte.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>