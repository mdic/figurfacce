<doc sitename="Il Fatto Quotidiano" title="Carceri, messaggio di Napolitano alle Camere: &quot;Servono amnistia e indulto&quot; - Il Fatto Quotidiano" author="RQuotidiano" date="2013-10-08" url="http://www.ilfattoquotidiano.it/2013/10/08/carceri-messaggio-napolitano-alle-camere-valutare-amnistia-indulto/736999/" hostname="ilfattoquotidiano.it" description="Intervenire d’urgenza, anche con rimedi straordinari: cioè amnistia e indulto. Il presidente della Repubblica Giorgio Napolitano manda il suo primo messaggio alle Camere dopo 8 anni e mette al centro il dramma del sovraffollamento delle carceri. Una situazione “intollerabile”, dice il capo dello Stato, la cui soluzione è diventata “inderogabile”, che “umilia” il Paese davanti …" categories="Giustizia" tags="Amnistia;Carcere;Emergenza Carceri;Giorgio Napolitano;Indulto;Silvio Berlusconi;Sovraffollamento delle Carceri;Svuota Carceri" fingerprint="a5a41528f9084537">
  <main>
    <head rend="h1">Carceri, messaggio di Napolitano alle Camere: “Servono amnistia e indulto”</head>
    <graphic src="https://st.ilfattoquotidiano.it/wp-content/uploads/2013/10/napolitano-carceri-interna-nuova.jpg"/>
    <p>Intervenire d’urgenza, anche con rimedi straordinari: cioè <hi rend="#b">amnistia</hi> e <hi rend="#b">indulto</hi>. Il presidente della Repubblica <hi rend="#b">Giorgio Napolitano</hi> manda il suo primo <hi rend="#b">messaggio alle Camere</hi> dopo 8 anni e mette al centro il dramma del <hi rend="#b">sovraffollamento delle carceri</hi>. Una situazione “intollerabile”, dice il capo dello Stato, la cui soluzione è diventata “inderogabile”, che “umilia” il Paese davanti alla comunità internazionale, è “mortificante” e <hi rend="#b">viola</hi> pure la <hi rend="#b">Costituzione</hi>. Per “garantire i diritti elementari dei detenuti” e soprattutto per eseguire la sentenza della<hi rend="#b"> Corte di Strasburgo</hi> che ha già condannato l’Italia nel gennaio scorso intimando di risolvere la situazione entro il maggio 2014. Quindi servono misure straordinarie, come le pene alternative al carcere, ma bisogna fare presto e quindi si dovrà ricorrere – se serve – anche ai provvedimenti di clemenza che potrà decidere il Parlamento: amnistia e indulto. Parole che immediatamente <ref target="http://www.ilfattoquotidiano.it/2013/10/08/indulto-amnistia-napolitano-sotto-ricatto-padrino-salvacondotto-berlusconi/737142/">accendono lo scontro sui possibili benefici per il pregiudicato Silvio Berlusconi</ref> e innescano <ref target="http://www.ilfattoquotidiano.it/2013/10/08/carceri-napolitano-contro-m5s-se-ne-fregano-dei-problemi-della-gente/737402/">uno scontro durissimo tra il presidente e il Movimento Cinque Stelle</ref>. </p>
    <p>Il <hi rend="#b">messaggio alle Camere </hi>del capo dello Stato, dunque, è destinato a diventare l’ennesimo ring sul quale sono destinati a salire i partiti in lotta tra loro, maggioranza o opposizione che siano. <hi rend="#b">Napolitano</hi> pone al Parlamento “con determinazione e concretezza la questione scottante” dell’<hi rend="#b">emergenza dei penitenziari</hi> e Napolitano aggiunge di dover “mettere in evidenza come la decisione della Corte di Strasburgo rappresenta la mortificante conferma della perdurante incapacità del sistema italiano di garantire i diritti elementari e la sollecitazione pressante ad imboccare una strada efficace”. I dati ufficiali sulla popolazione carceraria, ricorda il presidente, parlano nel 2011 di <hi rend="#b">64.758 detenuti</hi> in carcere con una capienza di <hi rend="#b">47.615</hi> posti. “L’Italia – ha spiegato il capo dello Stato – viene a porsi in una condizione umiliante sul piano internazionale per violazione dei principi sul trattamento umano dei detenuti”.</p>
    <p>“Le istituzioni e l’opinione pubblica – spiega ancora il presidente della Repubblica – non possono scivolare nell’indifferenza convivendo con una realtà di degrado civile e sofferenza umana”. Per evitare questo sono “necessari immediati rimedi straordinari”, quindi è “opportuno” varare contemporaneamente un provvedimento di amnistia e uno di indulto, perché questo “permetterebbe di conseguire rapidamente i seguenti risultati positivi: l’indulto avrebbe immediato effetto di ridurre popolazione carceraria”, mentre “l’amnistia permetterebbe di estinguere procedimenti per fatti bagatellari”, e con ciò “permetterebbe di ridurre i tempi di custodia cautelare”.</p>
    <p><hi rend="#b">“Amnistia e indulto, ma anche strumenti alternativi”</hi><lb/>Napolitano spinge a fondo sulla necessità di utilizzare più strumenti, a partire, con le loro peculiarità, dall’indulto e l’amnistia ma perseguendo anche innovazioni di carattere strutturale e puntando sull’aumento della capienza complessiva degli istituti penitenziari. Tra i rimedi che indica anche una “decisiva <hi rend="#b">depenalizzazione</hi>” oltre all’applicazione di<hi rend="#b"> pene alternative</hi> alla cella: <hi rend="#b">domiciliari</hi> o <hi rend="#b">servizi sociali</hi>, per esempio. Ma anche “<hi rend="#b">messa alla prova</hi> come pena principale”, con la possibilità di iniziare “da subito un percorso di reinserimento” e “riduzione dell’area applicativa della custodia cautelare in carcere”. Per gli <hi rend="#b">stranieri</hi>, inoltre, la possibilità di scontare la pena nei loro Paesi d’origine.</p>
    <p>Resta però che “il combinato disposto di amnistia e indulto potrebbe favorire una significativa riduzione della popolazione carceraria”. Il capo dello Stato chiarisce che l’indulto inciderà sulla popolazione carceraria mentre l’amnistia può accelerare i tempi della giustizia e incidere anche sulla custodia cautelare. Quanto all’amnistia, scrive il Quirinale, “di fronte agli obblighi costituzionali e ad un imperativo morale e giuridico penso sia venuto il momento di rivedere le perplessità sull’adozione di atti di clemenza generali. Sull’amnistia non ritengo che il presidente della Repubblica possa indicare la perimetrazione della legge di clemenza, cosa che rientra nelle esclusive competenze del Parlamento e di chi eventualmente avanzerà una proposta di legge in materia”. “Fermo restando l’esclusione dall’amnistia dei reati di particolare allarme sociale come la violenza contro donne – aggiunge Napolitano – non ritengo che il capo dello Stato debba indicare le singole fattispecie da escludere: la perimetrazione dell’amnistia rientra nelle competenze esclusive Parlamento”.</p>
    <p><hi rend="#b">“Risolvere la questione è una necessità inderogabile”</hi><lb/>Ad ogni modo – precisa il presidente – quale che sia, serve un intervento d’urgenza, spiega Napolitano. “Sottopongo all’attenzione del Parlamento – scrive il presidente della Repubblica – l’inderogabile necessità di porre fine ad uno stato di cose che ci rende corresponsabili delle violazioni contestate all’Italia dalla <hi rend="#b">Corte di Strasburgo</hi>. Esse si configurano come un’inammissibile allontanamento dai principi e dall’ordinamento si cui si basa l’integrazione europea”. <ref target="http://www.ilfattoquotidiano.it/2013/01/08/carceri-corte-strasburgo-condanna-litalia-per-trattamento-inumano/463739/">La sentenza pilota della Corte europea da cui è partito Napolitano è quella che nel maggio scorso ha condannato l’Italia a risolvere, entro il maggio prossimo, il problema del sovraffollamento negli istituti di pena e a prevedere i rimborsi per i detenuti vittime del problema.</ref> L’Italia non può più opporsi in alcun modo alla richiesta che le viene dalla Corte europea dei diritti dell’uomo, perché la Corte di Strasburgo ha rigettato il suo appello, confermando il verdetto contro l’Italia che aveva già emesso l’8 gennaio scorso. Nella sentenza i giudici condannano l’Italia per aver sottoposto 7 detenuti del carcere di Busto Arsizio e di Piacenza a condizioni inumane e degradanti: condividevano celle di 9 metri quadri con altri due carcerati e non avevano sempre accesso alle docce dove spesso mancava l’acqua calda. La Corte oltre ad aver condannato l’Italia a risarcirli con quasi 90mila euro, ha dato al governo un anno di tempo per risolvere il problema del sovraffollamento dei penitenziari.</p>
    <p><hi rend="#b">Amnistia, indulto e gli effetti sul caso Berlusconi</hi><lb/>Resta da capire come un atto di clemenza possa incidere sulle vicende giudiziarie di <hi rend="#b">Silvio Berlusconi</hi>. Per quanto riguarda <hi rend="#b">l’amnistia</hi>, disciplinata dall’articolo 151 del codice penale, “estingue il reato, e, se vi è stata condanna, fa cessare l’esecuzione della condanna e le pene accessorie” e, per effetto e nei limiti dell’articolo 210 dello stesso codice, “impedisce l’applicazione delle misure di sicurezza e ne fa cessare l’esecuzione”. Pertanto un’amnistia potrebbe risolvere in parte i problemi giuridici del leader del Pdl, almeno per quanto riguarda la condanna passata in giudicato relativa ai 4 anni per la frode fiscale nel<hi rend="#b"> processo Mediaset</hi>. Rimarrebbero scoperti però gli altri processi in dirittura d’arrivo. <hi rend="#b">L’indulto</hi> invece è “causa generale di estinzione della pena, che condona in tutto o in parte la sanzione inflitta con la sentenza di condanna, ovvero la commuta in pena di specie diversa”. Questo provvedimento quindi non cambierebbe la situazione di Berlusconi per quanto riguarda la decadenza da senatore. Si tratta comunque di due atti di clemenza generali, ad efficacia retroattiva e, come tali, si distinguono dalla grazia che, invece, è un provvedimento individuale. </p>
    <p><hi rend="#b">I provvedimenti di clemenza e i benefici per la politica</hi><lb/>Il rischio è che a beneficiare dei <hi rend="#b">provvedimenti di clemenza</hi> collettiva non saranno solo i detenuti che soffrono in carcere del sovraffollamento ben oltre i limiti della decenza. Ma anche e soprattutto i “<hi rend="#b">colletti bianchi</hi>“, quelli che in galera sono stati mai e che quindi potrebbero non andarci mai. Per parlare ancora più chiaro: coloro che hanno un’inchiesta in corso partirebbero da “meno 3 anni” (almeno secondo il suggerimento del Quirinale) da togliere alla pena che rischiano. I reati contestati ai politici solitamente sono corruzione, concussione, abuso d’ufficio, peculato. Questo significa che – quando va bene – con sentenze da 6 anni in su potrà accadere che non si sconterà neanche un giorno di carcere. Questo mentre sono una quarantina i parlamentari sotto inchiesta o sotto processo, mentre si trovano nella stessa situazione centinaia di consiglieri comunali, provinciali e soprattutto regionali (in carica o ex) dopo gli scandali sull’uso improprio dei fondi destinati ai gruppi consiliari nelle varie Regioni.</p>
    <p><hi rend="#b">Leghisti scuotono la testa, Cinque Stelle non applaudono</hi><lb/>Appena le parole amnistia e indulto sono risuonate nell’Aula della Camera e del Senato (lette dai presidenti <hi rend="#b">Laura Boldrini</hi> e <hi rend="#b">Piero Grasso</hi>) si è subito capito che il tema sarebbe diventato il nuovo motivo di scontro tra le forze politiche. I deputati leghisti hanno scosso la testa. Il capogruppo <hi rend="#b">Giancarlo Giorgetti</hi> si è messo le mani alla fronte. Applausi invece dai banchi del <hi rend="#b">Pdl</hi>. “E’ il primo passo verso l’amnistia a Berlusconi con la scusa di risolvere il sovraffollamento delle carceri” scrive subito il capogruppo uscente della Camera del<hi rend="#b"> Movimento Cinque Stelle</hi>, <hi rend="#b">Riccardo Nuti </hi>su facebook. E i deputati di M5S non hanno applaudito al termine della lettura del messaggio a Montecitorio. E’ stato solo l’inizio dell’ennesima bufera politica. <ref target="http://www.ilfattoquotidiano.it/2013/10/08/indulto-amnistia-napolitano-sotto-ricatto-padrino-salvacondotto-berlusconi/737142/">I partiti di maggioranza definiscono il discorso di Napolitano di alta levatura, i Cinque Stelle e la Lega vanno all’attacco.</ref><ref target="http://www.ilfattoquotidiano.it/2013/10/08/carceri-napolitano-contro-m5s-se-ne-fregano-dei-problemi-della-gente/737402/"> Tanto che alla fine è lo stesso Napolitano a perdere la pazienza: “Chi pensa sia un provvedimento pro-Berlusconi se ne frega dei problemi del Paese”.</ref></p>
    <p><hi rend="#b">Primo messaggio alle Camere in 8 anni</hi><lb/>Il messaggio sullo stato delle carceri consegnato alle Camere è il primo in 8 anni per il presidente Napolitano. L’inquilino del Quirinale aveva concluso il primo settennato senza alcun messaggio. A pochi mesi dalla sua rielezione al Quirinale ha scelto di inviare al dibattito parlamentare un messaggio su un tema particolarmente che è quello del sovraffollamento delle carceri. Si tratta del suo primo messaggio al Parlamento in quasi otto anni di permanenza al Quirinale. Una mossa inaspettata ma che nasce da lontano. Da tempi non sospetti Napolitano si interessa al degrado carcerario e chiede alle forze politiche di interessarsi al problema nonostante la difficoltà che presenta il varo di un provvedimento – <hi rend="#b">amnistia o indulto</hi> – che necessita di una <hi rend="#b">maggioranza di due terzi</hi> del Parlamento. Di recente il presidente della Repubblica era tornato con forza sul tema.<ref target="http://www.ilfattoquotidiano.it/2013/09/28/napolitano-al-parlamento-prendere-in-considerazione-indulto-e-amnistia/726518/"> “Pongo al Parlamento un interrogativo – aveva detto il capo dello Stato durante la visita al carcere di Poggioreale </ref>– se esso ritenga di prendere in considerazione la necessità di un provvedimento di clemenza, di indulto e di amnistia”. Sono 11 anni che le Camere non aprivano un dibattito su un messaggio presidenziale: l’ultimo fu infatti nel 2002 quando </p>
    <p><hi rend="#b">Carlo Azeglio Ciampi</hi>investì le Camere del tema della libertà di informazione. L’anno successivo peraltro arrivò sulla scrivania dell’allora presidente la legge Gasparri sulle telecomunicazioni e Ciampi la rispedì alle Camere</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>