<doc sitename="Il Fatto Quotidiano" title="Berlusconi ai servizi sociali, il pg in aula: &quot;Se diffama ancora i giudici si revochi&quot; - Il Fatto Quotidiano" author="RQuotidiano" date="2014-04-11" url="http://www.ilfattoquotidiano.it/2014/04/11/berlusconi-il-pg-in-aula-se-diffama-ancora-i-giudici-si-revochi-laffidamento/947857/" hostname="ilfattoquotidiano.it" description="“L’affidamento potrà essere revocato se Berlusconi diffamerà ancora i giudici”. Nell’udienza di ieri il sostituto pg di Milano Antonio Lamanna, dopo aver dato parere favorevole all’affidamento in prova ai servizi sociali per Berlusconi, avrebbe anche precisato che, stando a quanto prevede la legge, l’affidamento potrà essere “revocato” se l’ex premier, come ha fatto in passato …" categories="Giustizia" tags="Frode Fiscale;Processo Mediaset;Servizi Sociali;Silvio Berlusconi;Tribunale di Sorveglianza" fingerprint="76ac1615fc242a97">
  <main>
    <head rend="h1">Berlusconi ai servizi sociali, il pg in aula: “Se diffama ancora i giudici si revochi”</head>
    <graphic src="https://st.ilfattoquotidiano.it/wp-content/uploads/2013/11/berlusconi-interna.jpg" alt="Silvio Berlusconi"/>
    <p>“L’affidamento potrà essere revocato se Berlusconi diffamerà ancora i giudici”. Nell’udienza di ieri il sostituto pg di Milano <hi rend="#b">Antonio Lamanna</hi>, <ref target="http://www.ilfattoquotidiano.it/2014/04/10/berlusconi-udienza-del-tribunale-di-sorveglianza-il-pg-dice-si-ai-servizi-sociali/947029/">dopo aver dato parere favorevole all’affidamento in prova ai servizi sociali per Berlusconi</ref>, avrebbe anche precisato che, stando a quanto prevede la legge, l’affidamento potrà essere “revocato” se l’ex premier, come ha fatto in passato in diverse occasioni, diffamerà i “<hi rend="#b">singoli giudici</hi>”. E ha portato e mostrato in aula, davanti ai giudici, un articolo del<hi rend="#i"> Corriere della Sera</hi> dello scorso 7 marzo nel quale erano riportate frasi pronunciate dall’ex premier in vista della decisione del Tribunale di Sorveglianza: “Son qui a dipendere da una <hi rend="#b">mafia di giudici</hi>”. Un video pubblicato da ilfattoquotidiano.it nel pomeriggio del 6 marzo scorso. </p>
    <p>Il sostituto pg poi, da quanto si è saputo, ha esordito spiegando che in quell’aula non c’erano “né angeli vendicatori, né angeli custodi” ma magistrati che “devono applicare la legge”, seguendo, in particolare, le indicazioni della <hi rend="#b">Cassazione</hi> in materia di esecuzione delle pene. Nel dibattimento che si è tenuto giovedì, a porte chiuse, nell’aula al piano terra del tribunale di Milano, la difesa di Berlusconi non ha chiesto solo l’affidamento ai servizi sociali ma anche l’<hi rend="#b">agibilità politica</hi> per il leader di Forza Italia e dunque la necessità di garantirgli “un’ampia libertà di movimento”. È entrata, così in aula, anche la <hi rend="#b">campagna elettorale</hi> per le prossime europee.</p>
    <p>L’accusa e la difesa sono concordi sull’affidamento ai servizi sociali, la visione di dove dovranno essere scontati resta diversa: il pg Antonio Lamanna punta sulla<ref target="http://www.ilfattoquotidiano.it/2014/04/10/berlusconi-a-servizi-sociali-luepe-di-milano-ha-pronto-progetto-di-giustizia-riparativa/946424/"> struttura indicata dall’Uepe, dunque un centro per anziani disabili nell’hinterland milanese</ref>, mentre i legali Niccolò Ghedini e Franco Coppi hanno parlato di un affidamento presso una</p>
    <p><hi rend="#b">onlus considerata vicina alla galassia berlusconiana</hi>. Il centro in questione, non lontano dalla villa di Arcore, è da ultimare ma è lì che l’ex premier potrebbe svolgere i suoi servizi sociali per mezza giornata</p>
    <p><ref target="http://www.ilfattoquotidiano.it/2014/04/10/berlusconi-ai-giudici-servizi-sociali-in-un-centro-per-disabili-per-motivare-chi-e-rassegnato/946401/">una volta alla settimana come motivatore di disabili.</ref>La pena di un anno per</p>
    <p><hi rend="#b">frode fiscale</hi>si ridurrebbe di fatto a poco più di 10 mesi (dopo i primi sei mesi scatta uno sconto della pena di 45 giorni) e dunque per il leader di Forza Italia i servizi sociali si ridurrebbero ad un impegno di non più di una quarantina di giorni in totale.</p>
    <p>Tra i motivi per cui il sostituto pg di Milano, Antonio Lamanna, ha dato <hi rend="#b">parere favorevole</hi> alla richiesta di affidamento in prova ai servizi sociali c’è anche la considerazione che il <hi rend="#b">reato fiscale</hi> è un tipo di reato che non impedisce e <hi rend="#b">non è ostativo all’affidamento</hi>. Il sostituto pg ha tenuto conto del fatto che Berlusconi è ultrasettantenne, ha un domicilio idoneo e ha risarcito l’<hi rend="#b">Agenzia delle Entrate</hi> a seguito della condanna definitiva a 4 anni per frode fiscale per il caso Mediaset. La decisione dei giudici del tribunale di Sorveglianza, chiamati a decidere tra affidamento e domiciliari, arriverà in un lasso di tempo compreso tra martedì prossimo e il 25 aprile. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>