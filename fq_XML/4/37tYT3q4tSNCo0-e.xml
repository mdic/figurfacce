<doc sitename="Il Fatto Quotidiano" title="Cardinale Bagnasco: &quot;Chiunque intoppa il governo, avrà una responsabilità storica&quot; - Il Fatto Quotidiano" author="RQuotidiano" date="2013-08-30" url="http://www.ilfattoquotidiano.it/2013/08/30/cardinale-bagnasco-chiunque-intoppa-governo-avra-responsabilita-storica/696724/" hostname="ilfattoquotidiano.it" description="Tutto lavora per il mantenimento delle larghe intese. A chiedere stabilità anche il cardinale Angelo Bagnasco, presidente della Cei, ha incontrato il presidente del Consiglio Enrico Letta prima del suo comizio alla Festa nazionale del Partito democratico.”L’ora è talmente urgente”, ha dichiarato Bagnasco intervistato da Famiglia Cristiana, “che qualunque intoppo o impuntatura, da qualunque parte …" categories="Politica" tags="Angelo Bagnasco;Chiesa;Silvio Berlusconi" fingerprint="6d3a3425718f0039">
  <main>
    <head rend="h1">Cardinale Bagnasco: “Chiunque intoppa il governo, avrà una responsabilità storica”</head>
    <graphic src="https://st.ilfattoquotidiano.it/wp-content/uploads/2013/04/bagnasco_interna-nuova.jpg" alt="Angelo Bagnasco"/>
    <p>Tutto lavora per il mantenimento delle larghe intese. A chiedere stabilità anche il cardinale <hi rend="#b">Angelo Bagnasco</hi>, presidente della Cei, ha incontrato il presidente del Consiglio <hi rend="#b">Enrico Letta</hi> prima del suo comizio alla Festa nazionale del Partito democratico.”L’ora è talmente urgente”, ha dichiarato Bagnasco intervistato da Famiglia Cristiana, “che qualunque intoppo o impuntatura, da qualunque parte provenga, resterà scritto a futura memoria. Nessuno partito può tirarsi fuori da scelte non rinviabili come l’emergenza lavoro o la legge elettorale, né permettersi di tirare a campare”. E parlando del tema più delicato, la sentenza di condanna per l’ex premier Silvio Berlusconi, ha detto: “Se una cosa va sempre evitata è quella di<hi rend="#b"> personalizzare il conflitto</hi>. La salvezza non va attesa da singole personalità, a qualsiasi schieramento appartengano”. </p>
    <p>“C’è sempre <hi rend="#b">un clima surriscaldato e demagogico</hi> che preferisce all’affronto dei problemi la scorciatoia degli slogan e delle dichiarazioni incendiarie. Insomma, nulla di concreto, capace di invertire la direzione di marcia. E intanto c’è chi ha bisogno del pane. Non per modo di dire. Tutelare le famiglie immigrate è la strada per garantire alla nostra società uno sviluppo allargato che non teme insidie dal riconoscimento di altri soggetti che cooperano al bene comune, nel rispetto delle leggi”. </p>
    <p>E’ durato circa 30 minuti l’incontro tra il presidente della Cei, cardinale Angelo Bagnasco, e il presidente del Consiglio, Enrico Letta. Era presente anche monsignor <hi rend="#b">Luigi Molinari</hi>, direttore dei cappellani del lavoro di Genova e don Gian Piero Cerzino, direttore della pastorale del lavoro. “Abbiamo parlato dei problemi del lavoro – ha detto monsignor Molinari – ma in chiave nazionale”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>