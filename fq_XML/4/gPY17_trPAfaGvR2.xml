<doc sitename="Il Fatto Quotidiano" title="Interdizione, Delrio: &quot;Legge ad personam per Berlusconi sarebbe inaccettabile&quot; - Il Fatto Quotidiano" author="RQuotidiano" date="2013-06-22" url="http://www.ilfattoquotidiano.it/2013/06/22/interdizione-delrio-attacca-legge-ad-personam-per-berlusconi-sarebbe-inaccettabile/634011/" hostname="ilfattoquotidiano.it" description="“Non si possono accettare norme ad personam, nessuno scambio con Berlusconi è pensabile, neppure per la tenuta del governo”. Non ha usato mezze parole il ministro per gli Affari regionali Graziano Delrio per bocciare ogni ipotesi di legge salva-Berlusconi. Intervistato da Repubblica, l’ex sindaco di Reggio Emilia è stato chiaro: “Il Pd si muove nel rispetto …" categories="Politica" tags="Enrico Letta;Graziano Delrio;Leggi ad personam;Matteo Renzi;PD;Pier Luigi Bersani;Silvio Berlusconi" fingerprint="a0ae1a6f419f22ad">
  <main>
    <head rend="h1">Interdizione, Delrio: “Legge ad personam per Berlusconi sarebbe inaccettabile”</head>
    <graphic src="https://st.ilfattoquotidiano.it/wp-content/uploads/2013/04/delrio_interna-nuova.jpg" alt="Graziano Del Rio"/>
    <p>“Non si possono accettare <hi rend="#b">norme ad personam</hi>, nessuno scambio con <hi rend="#b">Berlusconi</hi> è pensabile, neppure per la tenuta del governo”. Non ha usato mezze parole il ministro per gli Affari regionali <hi rend="#b">Graziano Delrio </hi>per bocciare ogni ipotesi di <hi rend="#b">legge salva-Berlusconi</hi>. Intervistato da <hi rend="#i">Repubblica</hi>, l’ex sindaco di Reggio Emilia è stato chiaro: “Il Pd si muove nel rispetto della legalità. Può trovare il compromesso per aiutare i giovani a trovare lavoro, per rendere più efficiente la giustizia. Un compromesso va cercato sulle riforme. Ma i partiti – ha sottolineato Delrio – non possono sacrificare l’<hi rend="#b">interesse collettivo</hi> per quello di un singolo”.</p>
    <p>Proprio per questo motivo, a sentire il ministro un’eventuale legge che blocchi l’interdizione dai pubblici uffici in favore del <hi rend="#b">Cavaliere</hi> “sarebbe inammissibile. Significherebbe introdurre una norma per dire che le sentenze della Cassazione devono essere eluse”. “Non si possono ledere o bypassare le sentenze della magistratura” è il messaggio di Delrio, che, parlando del congresso Pd, invita <hi rend="#b">Matteo Renzi</hi> a candidarsi alla segreteria. “Può interpretare una forma di partito democratica che valorizza e fa sintesi delle diversità. In questo momento – ha osservato il componente del governo Letta – non c’è una corsa per fare il candidato premier, non ci sono elezioni convocate, è quindi attraverso il partito che si fa una proposta al paese. Può essere il primo leader democratico a vincere poi le elezioni e restituirci il bipolarismo”. Su leadership e premiership “sono perché la coincidenza rimanga – ha detto Delrio – Ma il futuro segretario faccia come ha fatto <hi rend="#b">Bersani</hi> quando sarà il momento: consenta di essere sfidato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>