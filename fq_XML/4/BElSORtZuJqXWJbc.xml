<doc sitename="Il Fatto Quotidiano" title="Anm, dura replica a Napolitano: &quot;Siamo responsabili, ma subiamo insulti&quot; - Il Fatto Quotidiano" author="RQuotidiano" date="2013-09-21" url="http://www.ilfattoquotidiano.it/2013/09/21/anm-dura-replica-a-napolitano-siamo-responsabili-ma-subiamo-insulti/718944/" hostname="ilfattoquotidiano.it" description="L’Associazione nazionale magistrati insorge contro la “delegittimazione dei giudici”. Non è solo l’ennesima puntata dello scontro tra politica e giustizia, perché i toni aspri del sindacato delle toghe sono una implicita risposta al presidente della Repubblica (e del Csm) Giorgio Napolitano, che ieri aveva esortato i magistrati ad avere “senso del limite” e a essere …" categories="Giustizia" tags="Anm;Diritti TV;Giorgio Napolitano;Processo Mediaset;Rodolfo Sabelli;Silvio Berlusconi" fingerprint="e5ad0738793c03b5">
  <main>
    <head rend="h1">Anm, dura replica a Napolitano: “Siamo responsabili, ma subiamo insulti”</head>
    <graphic src="https://st.ilfattoquotidiano.it/wp-content/uploads/2013/09/anm_interna-nuova.jpg"/>
    <p><hi rend="#b">Associazione nazionale magistrati</hi>insorge contro la “delegittimazione dei giudici”. Non è solo l’ennesima puntata dello</p>
    <p><hi rend="#b">scontro tra politica e giustizia</hi>, perché i toni aspri del sindacato delle toghe sono una implicita risposta al</p>
    <p><ref target="http://www.ilfattoquotidiano.it/2013/09/20/napolitano-stop-conflitto-politica-pm-magistrati-abbiano-senso-della-misura-e-del/717655/">presidente della Repubblica (e del Csm) Giorgio Napolitano, che ieri aveva esortato i magistrati ad avere “senso del limite”</ref>e a essere “meno difensivi” di fronte alle ipotesi di riforma della giustizia sul tappeto. “Ancora una volta siamo stati bersaglio di</p>
    <p><hi rend="#b">attacchi e insulti</hi>: non è una novità ma questi comportamenti sono diventati più numerosi e violenti, fino a giungere a una</p>
    <p><hi rend="#b">campagna organizzata di delegittimazioni</hi>“, ha affermato il presidente dell’Anm,</p>
    <p><hi rend="#b">Rodolfo Sabelli</hi>, aprendo il comitato direttivo. “Noi siamo la magistratura che pretende rispetto e vuole le riforme nel rispetto dei principi della nostra Costituzione”, ha aggiunto.</p>
    <p>Il comitato direttivo ha poi approvato un documento in cui chiarisce che la magistratura “ha sempre reagito con forte senso di responsabilità, senza spunti polemici e sovraesposizioni personali, alla campagna organizzata di delegittimazione che in modo sempre più insistente colpisce la magistratura nel suo complesso e i magistrati impegnati nella trattazione di delicati processi, evocando una contrapposizione inaccettabile rispetto all’esercizio della giurisdizione”. Lasciando sempre sottointeso l’intervento di Napolitano di ieri, l”Anm rimarca che giudici e pm hanno “<hi rend="#b">sempre contribuito alla discussione sulle riforme</hi> con proposte e iniziative destinate a realizzare i principi costituzionali sulla giustizia e i magistrati tutti hanno collaborato attivamente all’attuazione delle riforme già varate, con spirito di servizio e senso del dovere. Proseguiremo costruttivamente su questo atteggiamento”.</p>
    <p>Al consiglio direttivo è intervenuta anche <hi rend="#b">Alessandra Galli</hi>, il giudice che ha presieduto il collegio della <hi rend="#b">corte d’Appello di Milano</hi> che ha condannato <hi rend="#b">Silvio Berlusconi</hi> nel processo Mediaset, sfociato poi nella <hi rend="#b">condanna definitiva</hi> in cassazione per frode fiscale, aprendo il caso della <ref target="http://www.ilfattoquotidiano.it/2013/09/18/decadenza-berlusconi-voto-in-giunta-pd-riunione-breve-basta-sbrodolare/716081/">decadenza da senatore del leader Pdl, sia sotto il profilo della legge Severino</ref> sia per l’<hi rend="#b">interdizione dai pubblici uffici</hi>, la cui entità deve essere ancora rideterminata. “Siamo stati <hi rend="#b">lasciati soli</hi> davanti a questi attacchi. Ci si chiede di imbavagliarci, ci si chiede di essere costruttivi – ha detto con un altro chiaro riferimento alle parole del presidente della Repubblica – si attende che i magistrati facciano qualcosa per la pacificazione, mentre altri tengono comportamenti che sono fuori dallo Stato di diritto”.</p>
    <p>La magistratura, ha aggiunto Galli, “nel suo complesso ha tenuto in questi anni un un profilo corretto, l’appello del capo dello Stato è stato accolto e sono diminuiti i casi di sovraesposizione. A Milano abbiamo cercato di portare a termine i processi il più tranquillamente possibile. <hi rend="#b">Ma non si può chiedere alla magistratura il silenzio assoluto</hi>”. Bisogna quindi “rompere questo circolo vizioso. Dobbiamo preoccuparci di come la magistratura può far passare risposte puntuali di fronte a critiche e valutazioni fatte prima che una sentenza sia depositata. Se restiamo zitti – ha ammonito – si crea una falsa costruzione della realtà che poi è difficile da smontare. Dobbiamo difendere a monte quello che siamo”. </p>
    <p>Non sono mancati i riferimenti precisi alla questione Berlusconi, che poi è l’epicentro dello “scontro fra giustizia e politica” che spesso Napolitano evoca in modo del tutto generico: “La situazione contingente continua a condizionare le riforme dopo i danni prodotti dalla stagione delle <hi rend="#b">leggi ad personam</hi>“, ha detto ancora il presidente Sabelli. Che si è soffermato in particolare sul <hi rend="#b">ddl Palma</hi>: “E’ stato presentato ed è stato discusso in commissione in Senato – ha detto – un ddl con nuove ipotesi di <hi rend="#b">responsabilità disciplinare</hi>. Ci siamo già espressi in termini negativi in merito, escludendo questa ipotesi dalla revisione del codice disciplinare, non per pregiudizio ma perché queste misure potrebbero portare ad interventi punitivi e a una compressione della libera espressione dei magistrati”.</p>
    <p>Secondo Sabelli misure di questo tipo sono il segnale che “la situazione contingente continua a condizionare le riforme”. Su questi aspetti è tornata con forza anche il vicepresidente dell’Anm, <hi rend="#b">Anna Canepa</hi>, segretario nazionale di <hi rend="#b">Magistratura democratica</hi>: “I magistrati pretendono rispetto e da tempo chiedono riforme della giustizia e le vogliono attuare. Ma dicono no alle leggi contro la Costituzione e alle leggi ad personam”.</p>
    <p>La presa di posizione dell’Anm suscita le reazioni del critiche del Pdl: ”È grave e inaccettabile il comunicato col quale l’Anm replica di fatto al presidente Napolitano che aveva esortato la magistratura a superare la conflittualità con la politica e a non essere difensiva ma costruttiva sulle riforme”, dichiara fra gli altri la senatrice <hi rend="#b">Anna Maria Bernini</hi>. “E’ inconcepibile – aggiunge la parlamentare – che l’Anm, incapace della minima autocritica anche rispetto ai comportamenti di singoli magistrati, respinga l’appello della più alta carica dello Stato fingendo di non esserne destinataria”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>