<doc sitename="Il Fatto Quotidiano" title="Berlusconi: &quot;Monti? Nemmeno una telefonata. E se si candida, niente Colle&quot; - Il Fatto Quotidiano" author="RQuotidiano" date="2012-12-21" url="http://www.ilfattoquotidiano.it/2012/12/21/berlusconi-monti-non-mi-ha-fatto-nemmeno-telefonata-federo-io-moderati/452366/" hostname="ilfattoquotidiano.it" description="Fino a tre giorni fa lo evocava come “candidato ideale del centrodestra”, ora il refrain si capovolge e Mario Monti, nelle parole di Silvio Berlusconi – ospite alla mattina a Gr Parlamento, Canale Italia, Julie news e Tg2 e a Radio Monte Carlo al pomeriggio – diventa il cavallo di troia per far vincere la sinistra. Così, …" categories="Politica" tags="Mario Monti;PDL;Pier Ferdinando Casini;Silvio Berlusconi;Umberto Bossi" fingerprint="fdafd66ddcb74715">
  <main>
    <head rend="h1">Berlusconi: “Monti? Nemmeno una telefonata. E se si candida, niente Colle”</head>
    <graphic src="https://st.ilfattoquotidiano.it/wp-content/uploads/2012/12/berlusconi_interna-nuova.jpg" alt="Silvio Berlusconi"/>
    <p>Fino a tre giorni fa lo <ref target="http://www.ilfattoquotidiano.it/2012/12/13/monti-a-sorpresa-al-vertice-ppe-faccia-a-faccia-con-berlusconi-e-merkel/445112/">evocava come “ candidato ideale del centrodestra”</ref>, ora il refrain si capovolge e </p>
    <p><hi rend="#b">Mario Monti</hi>, nelle parole di</p>
    <p><hi rend="#b">Silvio Berlusconi –</hi>ospite alla mattina a Gr Parlamento, Canale Italia, Julie news e Tg2 e a Radio Monte Carlo al pomeriggio – diventa il cavallo di troia per far vincere la sinistra.</p>
    <p><ref target="http://www.ilfattoquotidiano.it/2012/12/20/b-contro-monti-candidato-sara-piccolo-protagonista-poi-attacca-la7/451436/">Così, dopo averlo accusato di essere un “piccolo protagonista”</ref>, adesso il Cavaliere ritira l’offerta (mai raccolta) al Professore: ”Monti non ha ritenuto nemmeno di farmi una telefonata. Quindi mi vedo costretto a essere ancora io il</p>
    <p><hi rend="#b">federatore dei moderati</hi>”. E il Quirinale? Secondo il Cavaliere “se Monti si candida, si allontana dal Colle perché lì deve essere eletto qualcuno che possa garantire a tutte le parti in causa un’assoluta equanimità”.</p>
    <p>Dopo <ref target="http://www.ilfattoquotidiano.it/2012/12/16/elezioni-2013-berlusconi-vi-garantisco-che-aboliro-limu/447890/">Domenica Live</ref>, <ref target="http://www.ilfattoquotidiano.it/2012/12/17/dopo-barbara-durso-berlusconi-fa-bis-light-da-del-debbio/449025/">Quinta Colonna</ref>, <ref target="http://www.ilfattoquotidiano.it/2012/12/18/elezioni-berlusconi-chiede-rinvio-show-a-porta-a-porta-avete-bisogno-di/450093/">Porta a porta</ref>, <ref target="http://www.ilfattoquotidiano.it/2012/12/19/elezioni-2013-berlusconi-viviamo-in-stato-di-polizia-tributaria-spread-e-imbroglio/451013/">Pomeriggio Cinque</ref> e Radio Anch’io, <hi rend="#b">Silvio Berlusconi</hi> continua la sua <hi rend="#b">maratona mediatica</hi> e ribadisce i suoi cavalli di battaglia: critiche al <hi rend="#b">governo dei tecnici</hi> “che non hanno avuto il coraggio di fare le riforme necessarie al Paese” e che “si è <hi rend="#b">accucciato</hi> di fronte alle richieste dell’Unione europea”; attacchi a <hi rend="#b">Mario Monti</hi> che, per l’appunto, “non ha ritenuto nemmeno di farmi una <hi rend="#b">telefonata</hi> costringendomi per senso di responsabilità a essere ancora io il federatore dei moderati”; strali contro <hi rend="#b">Casini</hi> – definito “orrido” anzi “orrendissimo” così come <hi rend="#b">Gianfranco Fini</hi> dal salotto di Bruno Vespa – e i <hi rend="#b">“partitini per Monti”</hi> che fanno “vincere la sinistra”. </p>
    <p>“Si profila <hi rend="#b">un ‘centrino’</hi> di Casini, che sta avendo meno voti di Storace, ma che comunque toglie voti ai moderati, facendo automaticamente vincere la sinistra” – ha detto Berlusconi spiegando che “dal 1948 ad oggi in Italia i moderati sono la maggioranza, ma se qualcuno interviene e li divide, fa vincere la sinistra” visto che si tratta di “un rapimento di voti da parte di un centro che non ha nessuna possibilità di vincere le elezioni: tanto vale, allora, che l’elettore voti direttamente per la sinistra”. L’ex premier rinfaccia a Casini di avergli chiesto <hi rend="#b">un passo indietro</hi> senza però far seguire azioni concrete: “Casini diceva che si sarebbe unito ai moderati solo se Berlusconi si fosse ritirato. E Berlusconi ha fatto tre volte un passo indietro, ma Casini non ha mantenuto la parola ed è rimasto in una posizione <hi rend="#b">più vicina alla sinistra</hi> che al centrodestra”.</p>
    <p><hi rend="#b">Mario Draghi “il dinosauro” –</hi> L’attacco al numero uno della Bce arriva da Canale Italia, seconda tappa televisiva della giornata del Cavaliere: “Avevo detto che avrei estratto un dinosauro dal cilindro. Perché avevo un dinosauro da mettere in campo. Avevo il nome giusto: pensavo che il dottor Mario Draghi potesse interessarsi lui al nostro Paese. Ne abbiamo parlato. Poi però questa ipotesi non si è potuta realizzare e allora sono diventato io…il dinosauro che deve battersi con gli altri per difendere i valori della libertà, della giustizia e della democrazia in Italia”.</p>
    <p><hi rend="#b">“Un disegno dirompente contro di me dalle procure” –</hi> “Si sono scatenate contro di me le Procure e il Tribunale di Milano. E’ il vecchio vizio della sinistra: utilizzare la giustizia per combattere gli avversari politici – ha aggiunto Berlusconi da Canale Italia – In queste ore sento e mi si dicono cose molto brutte – che spero non siano vere – circa <hi rend="#b">un disegno dirompente contro di me</hi>, di cui si parla con insistenza all’interno della Procura di Milano. E’ una situazione che deve terminare: l’uso politico della giustizia è un cancro che dobbiamo debellare”.</p>
    <p><hi rend="#b">“Canteremo tutti insieme musica francese” –</hi> Ma la campagna elettorale avrà anche note più lievi: “Sto pensando di tradurre e adattare una bellissima canzone di un celebre compositore e cantante francese, Gilbert Becaud, che ho conosciuto molto bene quando ero in Francia: la canteremo tutti insieme al termine dei comizi che farò in giro per l’Italia nella imminente campagna elettorale”</p>
    <p><hi rend="#b">Avvenire: “Il promemoria di B. senza garbo” –</hi> Un promemoria ”inutile”, ”scandito con solenne plurale maiestatis, ma con poco garbo e nessuna eleganza”: così il quotidiano dei vescovi italiani Avvenire commenta, in un breve box della rubrica ‘Secondo noi’, le parole con cui nei giorni scorsi Silvio Berlusconi ha invitato “la Chiesa” a ricordare “tutto ciò che abbiamo fatto”. Il presidente Berlusconi, come ogni altro personaggio pubblico di destra, di sinistra o di centro – si afferma nel commento – non ha motivo di dubitare della buona, anzi ottima, memoria e del retto ed esigente giudizio dei cattolici. Gente che è piuttosto difficile incantare con stentoree o suadenti propagande e che ricorda a dovere tutto, ma proprio tutto, ciò che in passato nel bene o nel male è stato (o non è stato) detto e fatto. Cittadini che sanno valutare, secondo saldi criteri civili e morali, ciò che prefigurano i programmi e i profili politici e personali di chi si candida a rappresentare e governare l’Italia. Che ha bisogno di andare avanti – conclude l’articolo di Avvenire – e non di tornare indietro o di finire fuori rotta”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>