<doc sitename="Il Fatto Quotidiano" title="Meloni visita Berlusconi: &quot;È di ottimo umore e in ripresa&quot;" author="F Q" date="2023-05-14" url="https://www.ilfattoquotidiano.it/2023/05/14/meloni-visita-berlusconi-al-san-raffaele-e-di-ottimo-umore-e-in-ripresa-lavora-sui-dossier/7160922/" hostname="ilfattoquotidiano.it" description="Dopo il raduno degli Alpini la premier si è recata al San Raffaele" categories="Politica" tags="Giorgia Meloni;Paolo Berlusconi;San Raffaele;Silvio Berlusconi" fingerprint="4ea3f07c311543bd">
  <main>
    <head rend="h1">Meloni visita Berlusconi al San Raffaele: “È di ottimo umore e in ripresa, lavora sui dossier”</head>
    <graphic src="https://st.ilfattoquotidiano.it/wp-content/uploads/2022/10/13/Berlusconi-Meloni-690x362.jpg"/>
    <p>Dopo aver partecipato al <hi rend="#b">raduno degli Alpini</hi> a <hi rend="#b">Udine</hi>, “la presidente del Consiglio <hi rend="#b">Giorgia Meloni</hi> è stata all’ospedale <hi rend="#b">San Raffaele</hi> di <hi rend="#b">Milano</hi> dove ha incontrato per oltre un’ora il senatore e leader di Forza Italia <hi rend="#b">Silvio Berlusconi</hi>“, <ref target="https://www.ilfattoquotidiano.it/2023/04/05/silvio-berlusconi-ricoverato-terapia-intensiva-gravi-problemi-polmonari/7121185/">ricoverato dal 5 aprile scorso</ref> per una polmonite insorta nel quadro di una <ref target="https://www.ilfattoquotidiano.it/2023/04/06/leucemia-mielomonocitica-cronica-cose-la-forma-rara-che-ha-colpito-silvio-berlusconi/7122874/">leucemia mielomonocitica cronica</ref>. Lo comunica palazzo Chigi in una nota. I due “hanno parlato degli scenari futuri, delle<hi rend="#b"> prossime iniziative</hi> dell’esecutivo e della maggioranza. Berlusconi è di ottimo umore, è in rapida ripresa, e nonostante il ricovero lavora incessantemente sui <hi rend="#b">principali dossier</hi>“, si legge.</p>
    <p>Fonti sanitarie riferiscono che l’ex premier ha passato un’altra “<hi rend="#b">notte tranquilla</hi>” e che non sono ancora prevedibili le sue dimissioni. Nel pomeriggio di sabato ha ricevuto la visita del fratello Paolo, che è andato via dopo poco meno di un’ora. In mattinata anche l’ex moglie <hi rend="#b">Veronica Lario</hi> – a un convegno promosso da +Europa a Milano – aveva parlato ai giornalisti che le hanno chiesto se fosse andata a trovare l’ex marito: “È una domanda molto personale, preferirei non rispondere. <ref target="https://www.ilfattoquotidiano.it/2023/05/13/veronica-lario-torna-a-parlare-di-berlusconi-sta-male-soffre-e-ce-la-mette-tutta/7160132/">C’è una persona che sta male, che soffre e che ce la mette tutta</ref>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>