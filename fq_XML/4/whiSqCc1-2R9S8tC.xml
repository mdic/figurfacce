<doc sitename="Il Fatto Quotidiano" title="Attacchi a Berlusconi, Zangrillo contro gli utenti su Twitter: &quot;Lei è uno sfigato&quot; - Il Fatto Quotidiano" author="RQuotidiano" date="2013-03-11" url="http://www.ilfattoquotidiano.it/2013/03/11/attacchi-a-berlusconi-zangrillo-perde-staffe-su-twitter-lei-e-sfigato/526360/" hostname="ilfattoquotidiano.it" description="“Lei deve andare a farsi fottere con tutta la sua famiglia”. Alberto Zangrillo, medico personale di Silvio Berlusconi e primario del reparto di anestesia e rianimazione al San Raffaele di Milano, risponde così su twitter agli utenti che lo attaccano dopo avere firmato i certificati a sostegno del “legittimo impedimento” avanzato dall’ex premier a causa di …" categories="Cronaca" tags="Alberto Zangrillo;Milano;Movimento 5 Stelle;San Raffaele;Silvio Berlusconi" fingerprint="6eb45c205bdf0431">
  <main>
    <head rend="h1">Attacchi a Berlusconi, Zangrillo contro gli utenti su Twitter: “Lei è uno sfigato”</head>
    <graphic src="https://st.ilfattoquotidiano.it/wp-content/uploads/2013/03/zangrillo-twitter-interna-nuova.jpg" alt="Zangrillo Twitter"/>
    <p>“Lei deve andare a farsi fottere con tutta la sua famiglia”. <hi rend="#b">Alberto Zangrillo</hi>, <ref target="http://www.ilfattoquotidiano.it/2013/03/10/berlusconi-dal-san-raffaele-contro-pm-vogliono-farmi-fare-fine-di-craxi/525783/">medico personale di Silvio Berlusconi</ref> e primario del reparto di anestesia e rianimazione al</p>
    <p><hi rend="#b">San Raffaele</hi>di Milano, risponde così su twitter agli utenti che lo attaccano dopo avere firmato i certificati a sostegno del</p>
    <p><ref target="http://www.ilfattoquotidiano.it/2013/03/11/processo-ruby-berlusconi-resta-in-ospedale-e-punta-al-legittimo-impedimento/526333/">“legittimo impedimento” avanzato dall’ex premier a causa di un’uveite</ref>.</p>
    <p><ref target="https://twitter.com/AZANGRILLO/status/310468360376832000">Zangrillo perde le staffe in più tweet</ref>. C’è chi gli chiede se “il nano” veda “delle strane sbarre davanti agli occhi” e a chi gli dice “io non le farei curare neanche la congiuntivite dei miei cani” lui replica: “Lei è uno sfigato. Mi venga a trovare se ha il coraggio”.</p>
    <p><hi rend="#i">Luca</hi> poi gli domanda: “Con la mia uveite me lo fa un certificato per non andare a lavorare domani?”, ma lui risponde: “Il prof. Smeraldi sarà ben lieto di visitare Lei. Io ho il massimo rispetto della magistratura, nessuno per Lei”. Un altro follower legge un suo <ref target="https://twitter.com/AZANGRILLO/status/308004975143964672">messaggio del 3 marzo in cui sosteneva la linea politica di Berlusconi</ref> e si diceva terrorizzato dal <hi rend="#b">Movimento 5 Stelle</hi> (“Io ho il terrore di Grillo. Bersani non mollare e fidati del Giaguaro”) e osserva: “Ho capito perché il nano è venuto da te. Ridicolo altre ogni limite. Tristezza assoluta”. </p>
    <p>Zangrillo ha confermato il ricovero dell’ex premier anche per oggi “perchè – ha spiegato – permane un’alterazione dell’equilibrio emodinamico ed è sotto stretto monitoraggio cardiovascolare. Sta anche seguendo una terapia specifica”. Berlusconi da domenica ha cominciato ad avere picchi di ipertensione. Un ‘effetto collaterale’ delle cure per l’uveite, messo in conto dal primario. “Il presidente è sotto terapia specifica per questo problema”, ribadisce il medico. Quanto all’uveite bilaterale che lo ha portato venerdì scorso in ospedale, a quanto si apprende, sarebbe sotto controllo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>