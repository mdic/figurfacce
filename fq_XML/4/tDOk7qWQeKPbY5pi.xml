<doc sitename="Il Fatto Quotidiano" title="Sondaggio Swg: M5S vola al 21%, bene il Pd, crolla il Pdl. E Di Pietro 'soffre' Grillo - Il Fatto Quotidiano" author="RQuotidiano" date="2012-10-19" url="http://www.ilfattoquotidiano.it/2012/10/19/sondaggio-swg-m5s-vola-al-21-bene-pd-25-crolla-pdl-14-e-di-pietro-soffre-grillo/387543/" hostname="ilfattoquotidiano.it" description="Vola il Movimento 5 Stelle, continua la crescita costante del Pd, non si arresta il crollo del Pdl, l’Idv perde un punto e mezzo in termini di consenso, male l’Udc, stabili Lega e Sel. Non solo: diminuisce la fiducia degli italiani nel governo Monti e si ingrassano ulteriormente le fila del primo partito d’Italia, quello …" categories="Politica" tags="Antonio Di Pietro;Beppe Grillo;Lega;Movimento 5 Stelle;PD;PDL;Pier Ferdinando Casini;Pier Luigi Bersani;Roberto Maroni;Silvio Berlusconi;Sondaggi;Swg" fingerprint="809e37f6bbb7c104">
  <main>
    <head rend="h1">Sondaggio Swg: M5S vola al 21%, bene il Pd, crolla il Pdl. E Di Pietro ‘soffre’ Grillo</head>
    <graphic src="https://st.ilfattoquotidiano.it/wp-content/uploads/2012/09/grillo_interna-nuova.jpg"/>
    <p>Vola il <hi rend="#b">Movimento 5 Stelle</hi>, continua la crescita costante del <hi rend="#b">Pd</hi>, non si arresta il crollo del <hi rend="#b">Pdl</hi>, l’<hi rend="#b">Idv</hi> perde un punto e mezzo in termini di consenso, male l’<hi rend="#b">Udc</hi>, stabili <hi rend="#b">Lega e Sel</hi>. Non solo: diminuisce la fiducia degli italiani nel <hi rend="#b">governo Monti</hi> e si ingrassano ulteriormente le fila del primo partito d’Italia, quello degli indecisi.</p>
    <p>E’ quanto emerge dal <hi rend="#b">sondaggio Swg</hi> realizzato tra il 15 e il 17 ottobre in esclusiva per il programma di RaiTre <hi rend="#b"> Agorà</hi>. Stando alle percentuali fornite dall’istituto di Trieste (che ha analizzato le intenzioni di voto degli italiani all’inizio di questa settimana), il Pd si confermerebbe partito più votato, con il 25,9% dei consensi e un aumento costante dell’indice di gradimento (+ 0,7% rispetto al 12 ottobre). Inversamente proporzionale la situazione del </p>
    <p><hi rend="#b">Popolo della Libertà</hi>, mai così in crisi di numeri nella sua pur breve storia. Le inchieste e gli ultimi scandali in Lazio e Lombardia hanno fatto precipitare il partito di</p>
    <p><hi rend="#b">Silvio Berlusconi</hi>ad un misero 14,3%, ma ciò che colpisce maggiormente è la progressione dell’avvicinamento al</p>
    <p><hi rend="#b">baratro elettorale</hi>: solo il 12 ottobre, infatti, secondo Swg il Pdl raccoglieva il 15,1% dei consensi, il che significa che in neanche una settimana il principale partito del centrodestra ha perso la bellezza di quasi un punto percentuale (0,8%).</p>
    <p>Non sta meglio l’<hi rend="#b">Italia dei Valori</hi>. Anzi. Il partito di <hi rend="#b">Antonio Di Pietro</hi> è fermo al 4,3%, con un punto e mezzo percentuale in meno rispetto ad inizio settimana. Le difficoltà del movimento dell’ex pm di Mani Pulite, secondo molti, dipende dalla continua crescita del Movimento 5 Stelle. Quest’ultimo, del resto, è il vero vincitore del momento, almeno a leggere lo <hi rend="#b">studio di Swg</hi>. Il non partito di <hi rend="#b">Beppe Grillo</hi>, del resto, ha sfondato quota 20%, piazzandosi al secondo posto nazionale con un 21% che, tuttavia, non sembra ancora la punta di un aumento di consenso ancora impronosticabile. Lo dice l’indice di crescita: rispetto al 12 ottobre, infatti, il M5S ha guadagnato l’1,6%, facendo segnare il miglior risultato tra tutti i movimenti politici del Paese.</p>
    <p>Per quanto riguarda gli altri partiti, invece, da registrare la tenuta della<hi rend="#b"> Lega Nord</hi> nonostante l’atteggiamento ondivago di Maroni sul caso Lombardia (6%, +0,2% rispetto ad inizio settimana), la leggera crescita di Sel di Nichi Vendola (6%, +0,3%), la flessione verso il basso dell’Udc di <hi rend="#b">Casini</hi> (5,2%, -0,6% rispetto al 12 ottobre) e la stabilità di Fli (2,5%), Rifondazione-Comunisti Italiani (2,5%) e La Destra di <hi rend="#b">Francesco Storace</hi> (2,1%, +0,1% rispetto al 12 ottobre).</p>
    <p>L’istituto triestino, inoltre, ha anche monitorato la fiducia degli italiani in <hi rend="#b">Monti</hi>, che risulta in calo di due punti (dal 39% di una settimana fa al 37% attuale) dopo la presentazione della legge di stabilità. In aumento, invece, gli indecisi, che rispetto all’inizio della settimana scorsa sono aumentati del 2%, attestandosi al 29% del totale. Idem per coloro che hanno preferito non rispondere (18%, +2%). </p>
    <p>Altro dato interessante elaborato da Swg è quello sulle intenzioni di voto dei cittadini residenti nelle <hi rend="#b">regioni del Nord Italia</hi>, Emilia Romagna compresa. Qui, infatti, la forbice tra Pd e M5S è più esigua di oltre un punto percentuale, con i democratici al 25,7% e <hi rend="#b">Grillo</hi> al 22,4%. al tempo stesso, la crescita ‘settentrionale’ del non-partito del comico genovese vuol dire ulteriore affondamento degli altri soggetti politici, con il Pdl che sprofonda al 12,4%, l’Udc al 4,2%, l’Idv al 3,8%, Sel al 3,7% e Fli al 2,2%. Stabile la Lega Nord al 12,2%.</p>
    <p>Per quanto riguarda i parametri tecnici del sondaggio Swg, esso è stato effettuato tramite sondaggio telefonico (CATI) e online con metodo online CAWI su un campione casuale probabilistico stratificato e di tipo panel ruotato di 1100 soggetti maggiorenni (su 5300 contatti complessivi), di età superiore ai 18 anni. Il campione intervistato online è estratto dal panel proprietario SWG. Tutti i parametri sono uniformati ai più recenti dati forniti dall’ISTAT. I dati sono stati ponderati al fine di garantire la rappresentatività rispetto ai parametri di sesso, età e macro area di residenza. Margine d’errore massimo: +/- 2,96%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>