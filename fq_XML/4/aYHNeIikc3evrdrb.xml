<doc sitename="Il Fatto Quotidiano" title="Lazio, Berlusconi annuncia appoggio a Storace: &quot;Un perseguitato dalla giustizia&quot; - Il Fatto Quotidiano" author="RQuotidiano" date="2012-12-31" url="http://www.ilfattoquotidiano.it/2012/12/31/berlusconi-storace-e-perseguitato-dalla-giustizia-appoggio-alla-regione/458709/" hostname="ilfattoquotidiano.it" description="Silvio Berlusconi sostiene ufficialmente Francesco Storace nella sua corsa alle elezioni per la regione Lazio. “Sono amico di Storace e dopo quello che gli è accaduto, perseguitato dalla giustizia, dovendosi dimettere da ministro alla Sanità nel mio governo, credo gli sia dovuto appoggiarlo nella sua candidatura alla regione Lazio”. Continua Berlusconi: “E’ un uomo deciso, …" categories="Politica" tags="Elezioni Regionali Lazio;Francesco Storace;Lazio;Silvio Berlusconi" fingerprint="6eaa10a4cb6ff23e">
  <main>
    <head rend="h1">Lazio, Berlusconi annuncia appoggio a Storace: “Un perseguitato dalla giustizia”</head>
    <graphic src="https://st.ilfattoquotidiano.it/wp-content/uploads/2012/12/storace-berlusconi-interna-nuova.jpg"/>
    <p><hi rend="#b">Silvio Berlusconi</hi> sostiene ufficialmente <hi rend="#b">Francesco Storace</hi> nella sua corsa alle elezioni per la regione<hi rend="#b"> Lazio</hi>. “Sono amico di Storace e dopo quello che gli è accaduto, <hi rend="#b">perseguitato</hi> dalla giustizia, dovendosi dimettere da ministro alla Sanità nel mio governo, credo gli sia dovuto <hi rend="#b">appoggiarlo</hi> nella sua candidatura alla regione Lazio”. Continua Berlusconi: “E’ un uomo deciso, di <hi rend="#b">ottima esperienza</hi> e credo possa fare molto bene”. Storace risponde all’endorsement dell’ex premier: “Berlusconi devo ancora sentirlo. Mi hanno detto di questa dichiarazione. Se le cose stanno così – ha detto – è una <hi rend="#b">bella sorpresa</hi> e ho la responsabilità ulteriore di far vincere il centrodestra nel Lazio. Lo ringrazio. Lo chiamerò”. La <hi rend="#b">Polverini</hi> su Twitter: “E’ la persona ideale, per lealtà, grinta, passione e la competenza che ha della nostra regione”.</p>
    <p>L’ex An, ex governatore, ora a capo de La Destra, ha dunque ricevuto la “benedizione” ufficiale del leader Pdl ed è finora l’unico candidato del centrodestra alla regione Lazio, <ref target="http://www.ilfattoquotidiano.it/2012/09/24/lazio-polverini-non-piu-presidente-mie-dimissioni-sono-irrevocabili/361758/">dopo che la giunta Polverini si è dimessa in seguito allo scandalo Fiorito.</ref> L’avversario del centrosinistra che Storace si troverà di fronte è <ref target="http://www.ilfattoquotidiano.it/2012/12/07/regionali-in-lazio-data-per-elezioni-fissata-per-3-e-4-febbraio/439499/">Nicola Zingaretti, già presidenta della provincia di Roma.</ref> Ma non è ancora detto che non presenteranno altri candidati da qui al voto. Il mese scorso <ref target="http://www.ilfattoquotidiano.it/2012/11/04/elezioni-regionali-in-lazio-pdl-tira-fuori-nome-delloutsider-simonetta-matone/403305/">era circolato il nome di Simonetta Matone per il centrodestra</ref> e recentemente<ref target="http://www.ilfattoquotidiano.it/2012/12/24/elezioni-lazio-alemanno-vogliamo-candidato-dalla-societa-civile/454660/"> Gianni Alemanno aveva parlato della possibilità di avere un candidato proveniente dalla società civile.</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>