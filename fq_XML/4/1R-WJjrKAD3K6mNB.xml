<doc sitename="Il Fatto Quotidiano" title="Sondaggio Demopolis, gradimento Renzi al 43%. M5S scende al 20% - Il Fatto Quotidiano" author="RQuotidiano" date="2014-07-01" url="http://www.ilfattoquotidiano.it/2014/07/01/sondaggio-demopolis-gradimento-renzi-al-43-m5s-scende-al-20/1046154/" hostname="ilfattoquotidiano.it" description="La fiducia degli italiani nei confronti di Matteo Renzi cresca ancora. Secondo l’ultimo sondaggio dell’Istituto Demopolis, infatti, se oggi si tornasse al voto per le elezioni politiche il Pd sarebbe di gran lunga il partito più votato, con il 43% delle preferenze. Dopo il sorprendente risultato ottenuto alle elezioni europee, dunque, l’ascesa dell’ex sindaco di Firenze …" categories="Politica" tags="Beppe Grillo;Forza Italia;Lega;Matteo Renzi;Matteo Salvini;Movimento 5 Stelle;PD;Silvio Berlusconi;Sondaggi" fingerprint="b4d6b277d974812e">
  <main>
    <head rend="h1">Sondaggio Demopolis, gradimento Renzi al 43%. M5S scende al 20%</head>
    <graphic src="https://st.ilfattoquotidiano.it/wp-content/uploads/2014/06/renzi-640-nuova.jpg" alt="Matteo Renzi"/>
    <p>La fiducia degli italiani nei confronti di <hi rend="#b">Matteo Renzi</hi> cresca ancora. Secondo l’ultimo sondaggio dell’<hi rend="#b">Istituto Demopolis</hi>, infatti, se oggi si tornasse al voto per le elezioni politiche il <hi rend="#b">Pd</hi> sarebbe di gran lunga il partito più votato, con il <hi rend="#b">43%</hi> delle preferenze. Dopo il sorprendente risultato ottenuto alle <hi rend="#b">elezioni europee</hi>, dunque, l’ascesa dell’ex sindaco di Firenze non accenna a fermarsi. Nelle votazioni del 25 maggio, infatti, <ref target="http://www.ilfattoquotidiano.it/2014/05/26/elezioni-europee-e-comunali-risultati-vince-renzi-pd-a-valanga-con-oltre-il-41-dei-voti/999277/">il partito aveva ottenuto il 40, 8% dei voti</ref>, ottenendo quasi il doppio dei voti del M5S, secondo partito con il 21%. Anche in questo caso, tornando al voto, il risultato sarebbe più o meno lo stesso, con il Movimento di Beppe Grillo fermo intorno al </p>
    <p><hi rend="#b">20%</hi>.</p>
    <p>Il sondaggio mette poi in evidenza un ulteriore arretramento di<hi rend="#b"> Forza Italia</hi>, che prenderebbe il <hi rend="#b">15%</hi> dei voti, a fronte del <hi rend="#b">16%</hi> ottenuto il 25 maggio scorso. La <hi rend="#b">Lega Nord</hi> di Matteo Salvini resta ben salda al 6%, mentre il <hi rend="#b">Nuovo Centrodestra</hi> di Angelino Alfano è ancora stabile intorno al 4%. Tutte le altre liste, invece, sono ferme sotto il 3%, </p>
    <p>Le motivazioni del successo di <hi rend="#b">Matteo Renzi</hi> appaiono chiare: “È un panorama molto semplificato rispetto al recente passato nel quale – afferma il direttore di Demopolis<hi rend="#b"> Pietro Vento</hi> – un italiano su due non vede all’orizzonte un leader in grado di impensierire Renzi nei futuri scenari elettorali”.<hi rend="#b"> Beppe Grillo</hi>, infatti, è stato citato da un intervistato su quattro (25%), Berlusconi dal 10% e Salvini dall’8%. E non solo. Il <hi rend="#b">48%</hi> degli intervistati sono convinti che il presidente del Consiglio non avrà avversari in grado di batterlo alle prossime elezioni politiche. Secondo il sondaggio i cittadini, in larga maggioranza, sembrano fidarsi di Renzi, il cui consenso, al di là delle riforme, si misurerà soprattutto sulla capacità del governo di far ripartire la <hi rend="#b">produzione </hi>e rilanciare l’<hi rend="#b">occupazione</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>