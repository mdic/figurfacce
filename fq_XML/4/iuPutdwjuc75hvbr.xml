<doc sitename="Il Fatto Quotidiano" title="Televoto 28 gennaio. In fondo a liste Fli Edda Mussolini. Che parla come B. - Il Fatto Quotidiano" author="Domenico Naso" date="2013-01-28" url="http://www.ilfattoquotidiano.it/2013/01/28/televoto-del-28-gennaio-in-fondo-alle-liste-di-fli-edda-mussolini-che-parla-come/482047/" hostname="ilfattoquotidiano.it" description="L’ha detto o non l’ha detto? Berlusconi: “Mussolini e Hitler? Come me con Fini e Casini. Il Duce non ha potuto fare le riforme per colpa del Fuhrer”. L’ha detto veramente? No, ma avrebbe tanto voluto farlo. Tipini fini (e nipotini) Le tv non ne parlano. E forse è giusto così. Ma Edda Negri Mussolini, figlia …" categories="Elezioni 2013" tags="Benito Mussolini;Daniele Capezzone;Fabio Granata;Silvio Berlusconi" fingerprint="bf8ba07c813a6021">
  <main>
    <head rend="h1">Televoto 28 gennaio. In fondo a liste Fli Edda Mussolini. Che parla come B.</head>
    <graphic src="https://st.ilfattoquotidiano.it/wp-content/uploads/2013/01/berlusconi_giorno-della-memoria_int-nuova.jpg" alt="Silvio Berlusconi alla Giornata della Memoria"/>
    <p>
      <hi rend="#b">L’ha detto o non l’ha detto?</hi>
    </p>
    <p><hi rend="#b">Berlusconi</hi>: “Mussolini e Hitler? Come me con Fini e Casini. Il Duce non ha potuto fare le riforme per colpa del Fuhrer”. L’ha detto veramente? No, ma avrebbe tanto voluto farlo. </p>
    <p>
      <hi rend="#b">Tipini fini (e nipotini)</hi>
    </p>
    <p>Le tv non ne parlano. E forse è giusto così. Ma<hi rend="#b"> Edda Negri Mussolini</hi>, figlia di Anna Maria, ultima rampolla del Duce, è candidata alla Camera dei Deputati in Emilia Romagna nelle liste di Futuro e Libertà. È in fondo alla lista, in posizione impossibile, ma comunque c’è. Parlando del dittatore, usa parole non diverse da quelle di Silvio Berlusconi: “Mio nonno ha fatto degli sbagli, come le <hi rend="#b">leggi razziali</hi>, ma è stato un grande capo di Stato. Grazie a lui abbiamo avuto l’architettura fascista e le bonifiche”. Ha dimenticato i treni che arrivavano in orario e le porte di casa lasciate aperte.</p>
    <p>
      <hi rend="#b">La patente negata</hi>
    </p>
    <p>“Berlusconi non è mussoliniano: è solo un cinico istrione elettorale. Finge di parlare alla destra, dopo averla distrutta e solo rievocandone gli istinti più retrogradi”. Parole di <hi rend="#b">Fabio Granata</hi>, affidate a un comunicato e non alla tv. Quando si dice segnare il territorio.</p>
    <p>
      <hi rend="#b">Silenzio assenso</hi>
    </p>
    <p><hi rend="#b">Bersani</hi>, in conferenza stampa davanti alle telecamere di tutte le tv italiche, sul caso Monte dei Paschi di Siena tenta il contropiede: “Se ci attaccano li sbraniamo”. Non vi attaccano Pier Luigi, non vi attaccano. Mica sono scemi.</p>
    <p>
      <hi rend="#b">Il parere dell’esperto</hi>
    </p>
    <p><hi rend="#b">Capezzone</hi> lascia il consueto obolo ai telegiornali e, sguardo dritto in camera, dispensa patenti a Bersani sul Monte dei Paschi: “Il segretario del Pd ha superato largamente la soglia del ridicolo”. Se lo dice lui, che ne se intende…</p>
    <p>
      <hi rend="#b">E allora ditelo che volete farlo vincere</hi>
    </p>
    <p>Le tv inglesi, ieri sera, non parlavano d’altro: secondo il Sunday Times, in Corea del Nord<hi rend="#b"> i genitori mangiano i figli</hi> per sopravvivere alla carestia. Nessuno lo dica a Berlusconi o ricomincia con la solita solfa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>