<doc sitename="Il Fatto Quotidiano" title="Giustizia, Napolitano a Pdl: &quot;No a contrapposizioni&quot;. E convoca il Csm - Il Fatto Quotidiano" author="RQuotidiano" date="2013-03-12" url="http://www.ilfattoquotidiano.it/2013/03/12/giustizia-napolitano-contro-pdl-manifestazione-senza-precedenti/527658/" hostname="ilfattoquotidiano.it" description="“Il Presidente della Repubblica ha espresso il suo vivo rammarico per il riaccendersi di tensioni e contrapposizioni tra politica e giustizia. Rammarico, in particolare, per quanto è accaduto ed è sfociato in una manifestazione politica senza precedenti all’interno del palazzo di giustizia di Milano”. A quasi 24 ore dalla marcia del Pdl sul tribunale in …" categories="Politica" tags="Angelino Alfano;Csm;Giorgio Napolitano;PDL;Silvio Berlusconi" fingerprint="a5a31374f928ef37">
  <main>
    <head rend="h1">Giustizia, Napolitano a Pdl: “No a contrapposizioni”. E convoca il Csm</head>
    <graphic src="https://st.ilfattoquotidiano.it/wp-content/uploads/2013/03/napolitano-alfano-interna-nuova.jpg" alt="Giorgio Napolitano e Angelino Alfano"/>
    <p>“Il Presidente della Repubblica ha espresso il suo <hi rend="#b">vivo rammarico</hi> per il riaccendersi di <hi rend="#b">tensioni</hi> e<hi rend="#b"> contrapposizioni tra politica e giustizia</hi>. Rammarico, in particolare, <ref target="http://www.ilfattoquotidiano.it/2013/03/11/processo-ruby-cicchitto-nodo-giustizia-da-risolvere-o-pdl-si-chiama-fuori/526372/">per quanto è accaduto ed è sfociato in una manifestazione politica senza precedenti all’interno del palazzo di giustizia di Milano</ref>”. A quasi 24 ore dalla marcia del Pdl sul tribunale in cui si svolgeva l’udienza del processo Ruby e l’occupazione del tribunale da parte dei 196 parlamentari del Popolo della libertà, </p>
    <p><hi rend="#b">Giorgio Napolitano</hi>incontra il segretario Pdl,</p>
    <p><hi rend="#b">Angelino Alfano</hi>, e i capigruppo uscenti di Camera e Senato,</p>
    <p><hi rend="#b">Fabrizio Cicchitto</hi>e</p>
    <p><hi rend="#b">Maurizio Gasparri</hi>che ieri ne avevano chiesto l’intervento per fermare</p>
    <p><hi rend="#b">“l’accanimento giudiziario”</hi>dei magistrati contro Silvio Berlusconi.</p>
    <p>La nota che esce dal Quirinale al termine dell’incontro è generica: richiamando un <hi rend="#b">comune e generale senso di responsabilità”, </hi>Napolitano fa riferimento da una parte alla<hi rend="#b"> libertà di espressione</hi> che “non deve essere mai messa in discussione” così come “l’autonomia e l’<hi rend="#b">indipendenza della magistratura</hi>“. L’auspicio è di un “immediato cambiamento del clima venutosi a creare”. </p>
    <p>Riferendo dell’incontro con i rappresentanti del Pdl il Colle spiega la “preoccupazione di carattere politico-istituzionale per recenti sviluppi delle vicende giudiziarie riguardanti il leader del partito e capo della loro coalizione (Silvio Berlusconi, ndr). “I rappresentanti del Pdl hanno altresì espresso piena consapevolezza della natura delle responsabilità e delle prerogative del Capo dello Stato che <hi rend="#b">non può interferire</hi> nell’esercizio del potere giudiziario – si legge nel comunicato del Quirinale – e quindi non gli hanno rivolto<hi rend="#b"> alcuna richiesta di impropri interventi</hi> in materia”.</p>
    <p>Sarà un summit stasera al Quirinale con<hi rend="#b"> l’ufficio di presidenza del Csm</hi>, del quale l’inquilino del Colle è presidente, a fare il punto sulle ulteriori “valutazioni”. Il tema agita un quadro che cerca di comporsi in vista dell’avvio ufficiale della legislatura, il 15 marzo, e degli appuntamenti che vanno dalla nomina dei presidenti delle Camere alla formazione del governo, sino alla nomina del successore di Napolitano. <ref target="http://www.ilfattoquotidiano.it/2013/03/11/zanda-calipari-e-zoggia-pd-sceglie-suoi-sherpa-per-dialogare-sulle-presidenze/527220/">Il Pd oggi incontrerà, in Parlamento, i rappresentanti del M5s che intanto ripetono il loro “no a scambi di poltrone” e anticipano che “staremo solo a sentire” i ‘pontieri’ mandati in avanscoperta</ref>.</p>
    <p>E resta alta <hi rend="#b">tensione tra Grillo e Bersani</hi>, con il segretario Pd che non cede alla pressione sul finanziamento ai partiti, mentre la <hi rend="#b">‘due diligence’</hi> ipotizzata da <hi rend="#b">Matteo Renzi</hi> sui conti del partito provoca l’annuncio da parte del tesoriere di azioni legali. Pesa su tutto la questione giudiziaria. <ref target="http://www.ilfattoquotidiano.it/2013/03/11/berlusconi-cinque-stelle-sfidano-pd-voteremo-per-arresto-e-ineleggibilita/526990/">Ed è ancora Grillo a stare sulla scena: dichiara la sua solidarietà ai magistrati di Milano e invita Berlusconi a seguire l’esempio di Craxi</ref>. Insomma, <ref target="http://www.ilfattoquotidiano.it/2013/03/12/berlusconi-grillo-si-faccia-condannare-guarira-dalluveite-e-italiani-dalla-orchite/527598/">a darsi alla latitanza</ref>. “E’ in corso un tentativo di </p>
    <p><hi rend="#b">eliminazione per via giudiziaria</hi>del leader del centrodestra italiano che milioni di elettori hanno nuovamente scelto con un consenso che ha prodotto un sostanziale pareggio alle ultime elezioni”, dicono Alfano, Cicchitto e Gasparri al termine dell’incontro con Napolitano. “Il Popolo della Libertà – assicurano – continuerà a esprimere, con tutte le forze di cui dispone, le proprie ragioni e a difendere la propria storia e quella di Silvio Berlusconi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>