<doc sitename="Il Fatto Quotidiano" title="Alitalia, &quot;Cordata armata Brancaleone&quot; Chiesti 4 anni per Valori e Baldassarre - Il Fatto Quotidiano" author="RQuotidiano" date="2013-12-03" url="http://www.ilfattoquotidiano.it/2013/12/03/scalata-alitalia-chiesti-4-anni-e-multa-di-un-milione-di-euro-per-baldassare-e-valori/799558/" hostname="ilfattoquotidiano.it" description="Condanne a quattro anni di reclusione, più un milione di euro multa. Questa la richiesta avanzata per Antonio Baldassarre, presidente emerito della Consulta, e Giancarlo Elia Valori, ex presidente di Autostrade, nell’ambito del processo per la scalata ad Alitalia, tra l’agosto e il dicembre 2007. A formulare la richiesta il pubblico ministero di Roma, Francesca Loy, …" categories="Giustizia" tags="Alitalia;Giancarlo Elia Valori;Procura di Roma;Silvio Berlusconi" fingerprint="e1fc15d0f9128e09">
  <main>
    <head rend="h1">Alitalia, “Cordata armata Brancaleone” Chiesti 4 anni per Valori e Baldassarre</head>
    <graphic src="https://st.ilfattoquotidiano.it/wp-content/uploads/2013/12/Baldassarre_640.png" alt="Baldassarre"/>
    <p>Condanne a <hi rend="#b">quattro anni di reclusione</hi>, più un milione di euro multa. Questa la richiesta avanzata per <ref target="http://www.ilfattoquotidiano.it/2011/02/07/alitalia-rinviato-a-giudizio-baldassare-per-agiotaggio/"> Antonio Baldassarre, presidente emerito della Consulta, e Giancarlo Elia Valori</ref>, ex presidente di Autostrade, nell’ambito del processo per la scalata ad </p>
    <p><hi rend="#b">Alitalia</hi>, tra l’agosto e il dicembre 2007. A formulare la richiesta il pubblico ministero di Roma, Francesca Loy, davanti ai giudici della VI sezione penale del tribunale di Roma al termine di quasi tre ore di requisitoria.</p>
    <p>In particolare, secondo l’accusa, Baldassare mentì sulla<hi rend="#b"> solidità finanziaria</hi> dei componenti del gruppo, diffondendo “deliberatamente notizie non vere”. Mentre per Valori, il pm ha sostenuto che pur essendo a conoscenza della fragilità economica della cordata, non impedì “che notizie false continuassero a uscire”.</p>
    <p>“Un’armata Brancaleone”, questo era, secondo il pm, il gruppo che tentò la scalata alla compagnia di bandiera nel 2007. “Quella cordata – ha aggiunto Francesca Loy – rappresentava soltanto un<hi rend="#b"> insieme di società decotte</hi>, inattive o addirittura inesistenti, messe in campo forse perché non si voleva che la compagnia di bandiera italiana finisse in mani straniere o semplicemente perché si voleva condizionare quella vendita”. </p>
    <p>Pene più lievi, due anni e sei mesi di reclusione oltre a 100 mila euro di multa, sono state chieste per Claudio Prati e Danilo Dini, ex consulenti di Sviluppo del Mediterraneo, società finanziaria legata a Valori. Tutti devono rispondere di manipolazione del mercato.</p>
    <p>Nell’ultima parte della requisitoria il magistrato ha ricordato che, sempre per la vicenda Alitalia, la Procura chiese l’archiviazione di un procedimento per <hi rend="#b">Silvio Berlusconi</hi>, denunciato per dichiarazioni fatte nel 2008 sulla compagnia aerea. Il pubblico ministero Loy ha infatti rilevato che “un conto sono le <hi rend="#b">opinioni</hi> di un <hi rend="#b">uomo politico</hi> che dice il suo giudizio su potenziali acquirenti della compagnia aerea e un conto sono le notizie false diffuse in maniera da far alterare il prezzo del titolo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>