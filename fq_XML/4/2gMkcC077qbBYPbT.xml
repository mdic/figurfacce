<doc sitename="Il Fatto Quotidiano" title="Berlusconi si vendica: cariche azzerate e sprint per Forza Italia. Alfano nell'angolo - Il Fatto Quotidiano" author="Fabrizio d'Esposito" date="2013-10-25" url="http://www.ilfattoquotidiano.it/2013/10/25/mossa-di-berlusconi-cariche-azzerate-e-sprint-per-forza-italia-lealisti-e-falchi/756150/" hostname="ilfattoquotidiano.it" description="Da oggi Angelino Alfano non sarà più il segretario del Pdl. Silvio Berlusconi si riprende il partito con un’accelerazione a sorpresa. Nel primo pomeriggio romano di pioggia dopo giorni e giorni di sole estivo. Su un divanetto del Transatlantico, a Montecitorio, Gianfranco Rotondi, ex ministro lealista, discetta con un collega del nord. Squilla il cellulare. …" categories="Politica" tags="Angelino Alfano;Daniela Santanchè;Denis Verdini;Enrico Letta;Forza Italia;Gianni Letta;PDL;Raffaele Fitto;Roberto Formigoni;Silvio Berlusconi" fingerprint="fef1113a6925ea6c">
  <main>
    <head rend="h1">Berlusconi si vendica: cariche azzerate e sprint per Forza Italia. Alfano nell’angolo</head>
    <graphic src="https://st.ilfattoquotidiano.it/wp-content/uploads/2013/10/alfano-berlusconi-640.jpg" alt="Angelino Alfano e Silvio Berlusconi"/>
    <p>Da oggi <hi rend="#b">Angelino Alfano</hi> non sarà più il segretario del Pdl. <hi rend="#b">Silvio Berlusconi</hi> si riprende il partito con un’accelerazione a sorpresa. Nel primo pomeriggio romano di pioggia dopo giorni e giorni di sole estivo. Su un divanetto del Transatlantico, a Montecitorio, <hi rend="#b">Gianfranco Rotondi</hi>, ex ministro lealista, discetta con un collega del nord. Squilla il cellulare. E’ palazzo Grazioli: “Grazie cara, domani alle 17, va bene. Dovrò ingaggiare una battaglia con mia moglie: avevamo programmato un fine settimana insieme”. Il <hi rend="#b">Cavaliere</hi> fa partire l’ordine di convocazione dell’<hi rend="#b">ufficio di presidenza</hi> di oggi che già i vari lealisti di rango, soprattutto ex ministre, passeggiano per la <hi rend="#b">Camera</hi> sfoderando sorrisi abbaglianti. Allo stesso tempo le truppe alfaniane sono allo sbando. Brancolano nel buio: “Abbiamo appreso dalle agenzie di stampa, non sappiamo nulla, non chiedeteci niente”. Il Condannato azzera il Pdl e prepara la nuova<hi rend="#b"> Forza Italia</hi>. Con un capo indiscusso, lui, che si farà incoronare, decadenza o non decadenza, al consiglio nazionale del prossimo 8 dicembre, festività dell’Immacolata Concezione nonché data delle <hi rend="#b">primarie del Pd</hi>. Altra prova di orgoglio e forza. La prima notizia è questa. Poi vengono l’<hi rend="#b">azzeramento</hi>, come chiesto da falchi e lealisti, e le nuove cariche. La disfatta delle colombe governiste si profila già all’ora di pranzo. A<hi rend="#b"> palazzo Grazioli</hi>, B. consulta senza sosta colonnelli e peones.</p>
    <p>Alle due sono da lui <hi rend="#b">Schifani</hi>, Gianni Letta, <hi rend="#b">Matteoli</hi>, Gasparri e il siciliano <hi rend="#b">Romano</hi>. L’unico modo per salvare l’unità del partito è rimettere tutto nelle mani di Berlusconi. Poi discutere tra venti giorni la spartizione delle poltrone. Ma le <hi rend="#b">colombe</hi> sentono subito odore di trappola quando avanza l’ipotesi dell’ufficio di presidenza da convocare seduta stante. <hi rend="#b">Formigoni</hi>, uno dei governisti più attivi, fa sapere di essere contrario. Cominciano già a circolare gli schemi delle caselle azzurre prossime a venire. Per Alfano, e solo per lui, senza alcun ministro attuale del Pdl, c’è il posto di <hi rend="#b">vicepresidente</hi>. Senza deleghe e poteri, però. Un po’ come oggi<hi rend="#b"> Giulio Tremonti</hi> è ancora vicepresidente del Pdl. Chi l’ha visto?</p>
    <p>La sostanza dovrebbe andare tutta in direzione del clan di <hi rend="#b">Raffaele Fitto</hi> e <hi rend="#b">Denis Verdini</hi>, fautori della linea dura contro il governo, a partire dalla legge di stabilità. Nella testa di B., a Verdini potrebbe andare l’ambitissimo ruolo di <hi rend="#b">coordinatore unico</hi>. La macchina del partito, quella che decide i candidati per le elezioni. Poi in ordine sparso, i nomi della <hi rend="#b">Santanchè</hi>, dello stesso Fitto, delle redivive <hi rend="#b">Carfagna</hi> e <hi rend="#b">Gelmini</hi>. Fuori pontieri e colombe. A cominciare da <hi rend="#b">Cicchitto</hi>. Fosse davvero così sarebbe una catastrofe per le colombe. Con l’obiettivo di provocare la loro scissione annunciata da giorni. Su cui, però, Alfano frena. Ed è per questo che B. lo ha colpito ieri, nel momento della sua massima debolezza. Senza contare le voci insistenti sull’astro nascente di <hi rend="#b">Beatrice Lorenzin</hi>, che piace tantissimo al <hi rend="#b">Quirinale</hi>, vero dominus del quadro politico.</p>
    <p>Alle sette di sera, l’umore degli alfaniani è sempre più cupo. Uno di loro profetizza: “<hi rend="#b">Angelino</hi> non accetterà di perdere la faccia in questo modo. Forse domani (oggi per chi legge, ndr) non si presenterà nemmeno”. Addirittura i <hi rend="#b">falchi</hi> più hard ventilano pure un rimpasto nell’esecutivo per eliminare definitivamente i ‘traditori’ del 2 ottobre, quando il <hi rend="#b">governo Letta</hi> fu salvato per non spaccare il Pdl. Ma da allora Berlusconi ha metabolizzato il ‘tradimento’ e non è più spaventato. L’azzeramento, non a caso, arriva dopo il <hi rend="#b">rinvio a giudizio</hi> per la compravendita di parlamentari nel 2008. Chiosa un lealista più che autorevole: “Alle 17 di domani (sempre oggi per chi legge, ndr) Angelino Alfano non sarà più segretario del Pdl. Il resto verrà dopo il consiglio nazionale. Mancano però venti ore e c’è una notte in mezzo. E nel <hi rend="#b">berlusconismo</hi> tutto è possibile fino all’ultimo minuto”. Due ottobre docet.</p>
    <p>
      <hi rend="#b">da Il Fatto Quotidiano del 25 ottobre 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>