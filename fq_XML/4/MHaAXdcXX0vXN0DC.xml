<doc sitename="Il Fatto Quotidiano" title="Ex An, ciellini, Lega, europeisti e imprenditori: Berlusconi perde pezzi - Il Fatto Quotidiano" author="Davide Vecchi" date="2012-12-12" url="http://www.ilfattoquotidiano.it/2012/12/12/ex-an-ciellini-lega-europeisti-e-imprenditori-tutti-abbandonano-berlusconi/443424/" hostname="ilfattoquotidiano.it" description="Le linee telefoniche sono staccate da venti giorni: alla sede che Forza Italia occupa dal 1996 in viale Monza a Milano è impossibile chiamare. Bollette insolute e fatture non pagate alla società di manutenzione del centralino. Ed entro sei mesi quegli uffici devono essere liberati: la proprietà non è più degli amici Ligresti ma di …" categories="Politica" tags="Alleanza Nazionale;Forza Italia;Franco Frattini;Ignazio La Russa;Lega;Roberto Maroni;Silvio Berlusconi" fingerprint="7a843966d02e943d">
  <main>
    <head rend="h1">Ex An, ciellini, Lega, europeisti e imprenditori: Berlusconi perde pezzi</head>
    <graphic src="https://st.ilfattoquotidiano.it/wp-content/uploads/2012/12/berlusconi_interna-nuova1.jpg" alt="Silvio Berlusconi"/>
    <p>Le linee telefoniche sono staccate da venti giorni: alla sede che<hi rend="#b"> Forza Italia</hi> occupa dal 1996 in viale Monza a Milano è impossibile chiamare. Bollette insolute e fatture non pagate alla società di manutenzione del centralino. Ed entro sei mesi quegli uffici devono essere liberati: la proprietà non è più degli amici <hi rend="#b">Ligresti</hi> ma di <hi rend="#b">Unipol</hi> e gli affitti sono stati adeguati ai prezzi di mercato. Ma la sede storica è solo un pezzo che il partito di Arcore sta perdendo. Un crollo accelerato dalla decisione di<hi rend="#b"> Silvio Berlusconi</hi> a riscendere in campo. Persino gli adorati imprenditori si nascondono, si negano. <hi rend="#b">Marco Poletti Polegato</hi>, patron di Geox, ad esempio, uno dei veneti papabili per la riscesa in campo, non ci pensa neanche a seguire Berlusconi in politica. Ed <hi rend="#b">Ennio Doris</hi>, che tutto deve a Silvio, ha smentito via comunicato persino di essere stato contattato. Salutano anche gli ex An che, capitanati da <hi rend="#b">Ignazio La Russa</hi>, domani lasceranno definitivamente il Pdl per dare vita al nuovo partito: <hi rend="#b">Centrodestra Nazionale</hi>. Il simbolo è custodito da <hi rend="#b">Massimo Corsaro</hi>, ma alla base avrà l’immancabile fiamma.</p>
    <p>Il Cavaliere riesumerà Forza Italia e i due partiti stringeranno un’alleanza in pieno stile 1994. Chi invece non farà parte della nuova, vecchia coalizione sarà <hi rend="#b">Franco Frattini</hi>, pronto ad abbandonare il partito per approdare sulla sponda di <hi rend="#b">Mario Monti</hi> al pari di molti europarlamentari del Pdl, di tutto il gruppo dei cattolici e di Cl guidato da <hi rend="#b">Maurizio Lupi</hi> (a cui evidentemente non è andata giù la scelta del ticket Maroni-Gelmini per le elezioni lombarde) e anche della fronda che fa capo al sindaco di Roma <hi rend="#b">Gianni Alemanno</hi>. E altri ancora potrebbero seguire la diaspore, specie se quanto detto ieri dal Cavaliere a <hi rend="#b"> La Telefonata </hi>(solo il 10 % degli attuali parlamentari riconfermati nelle nuove liste) fosse confermato.</p>
    <p>All’appello manca però la Lega Nord. Non c’è più l’amico <hi rend="#b">Umberto Bossi</hi> e per quanto il nuovo segretario, <hi rend="#b">Roberto Maroni</hi>, sia possibilista è l’intero <hi rend="#b">Carroccio</hi> ad aver emesso la fatwa. Ieri sera l’ex titolare del Viminale ha comunque accettato l’invito di Berlusconi a <hi rend="#b">palazzo Grazioli</hi>. “Solo un incontro interlocutorio, non si decide nulla”, hanno garantito i tre colonnelli padani più vicini a Maroni. Della Lega presenti anche<hi rend="#b"> Giancarlo Giorgetti</hi> e <hi rend="#b">Roberto Calderoli</hi>. Quest’ultimo è il più fiducioso in una soluzione, soprattutto dopo il patto stretto con la lista 3L di <hi rend="#b">Giulio Tremonti</hi>, di cui è amico e da sempre sponsor in via Bellerio e che poteva essere il candidato premier di una possibile coalizione. “Fin quando c’era <hi rend="#b">Alfano</hi> potevamo discutere con il Pdl ma la volontà di Berlusconi di correre come premier ha reso tutto impraticabile e a questo punto anche Angelino è bruciato: l’alleanza non si può fare”, confida un leghista di peso nel fortino di via Bellerio. “Vorrei proprio vederlo Maroni dire a Berlusconi ‘Silvio tu non puoi candidarti’”, ribatte ironico un ex ministro lombardo da sempre di casa ad <hi rend="#b">Arcore</hi>. “Vedrà che un modo per mettersi d’accordo lo troveranno. Che si chiami inciucio, patto della sardina, della crostata o della polenta, torniamo insieme”.</p>
    <p>La Lega vuole vincere la corsa al dopo <hi rend="#b">Formigoni</hi> in Lombardia e il Pdl ha già dato garanzie in questo senso, accettando di sacrificare <hi rend="#b">Maria Stella Gelmini</hi>. Ma non basta. Perché Maroni sa che quello di Berlusconi sarebbe un abbraccio mortale. Lui mette le mani avanti: “A noi interessa il governo della Lombardia perché fa parte di un progetto più ampio che è quello dell’Euroregione insieme a Piemonte, Veneto e Friuli, tutto il resto mi interessa di meno. Questo è il nostro progetto e tutto ciò che è utile per arrivare a questo risultato sarà messo in campo”. I militanti si sono già detti pronti a stracciare la tessera. <hi rend="#b">Flavio Tosi</hi> e <hi rend="#b">Matteo Salvini</hi> hanno sbarrato l’ingresso. Berlusconi non lo vuole più nessuno. Almeno a parole.</p>
    <p>
      <hi rend="#b">da Il Fatto Quotidiano del 12 dicembre 2012</hi>
    </p>
    <p>
      <hi rend="#i">modificato da Redazione Web alle ore 10 del 12 dicembre 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>