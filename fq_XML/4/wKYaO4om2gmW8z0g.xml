<doc sitename="Il Fatto Quotidiano" title="Processo Mediaset, Pecorella: &quot;Accanimenti contro Berlusconi? Io ci andrei cauto&quot; - Il Fatto Quotidiano" author="RQuotidiano" date="2012-10-27" url="http://www.ilfattoquotidiano.it/2012/10/27/mediaset-pecorella-accanimenti-contro-berlusconi-io-ci-andrei-cauto/395367/" hostname="ilfattoquotidiano.it" description="Accanimenti contro Berlusconi? Per Gaetano Pecorella, parlamentare Pdl e ex avvocato del Cavaliere, meglio “andarci cauti questa volta”. “Se si pensa che ci sia accanimento – ha detto in un’intervista al quotidiano Avvenire – cosa dovremmo pensare, che nelle precedenti circostanze l’ex premier non ha subìto condanne per non alterare gli equilibri politici? E poi faccio …" categories="Giustizia" tags="Avvenire;Gaetano Pecorella;Processo Mediaset;Silvio Berlusconi" fingerprint="5beb426ad21a708d">
  <main>
    <head rend="h1">Processo Mediaset, Pecorella: “Accanimenti contro Berlusconi? Io ci andrei cauto”</head>
    <graphic src="https://st.ilfattoquotidiano.it/wp-content/uploads/2012/10/pecorella.jpg"/>
    <p>Accanimenti contro Berlusconi? Per<hi rend="#b"> Gaetano Pecorella</hi>, parlamentare Pdl e ex avvocato del Cavaliere, meglio “andarci cauti questa volta”. “Se si pensa che ci sia accanimento – ha detto in un’intervista al quotidiano <hi rend="#i">Avvenire</hi> – cosa dovremmo pensare, che nelle precedenti circostanze l’ex premier non ha subìto condanne per non alterare gli equilibri politici? E poi faccio un’altra riflessione: Berlusconi oggi è un ‘semplice cittadino’, che tra l’altro tre giorni fa ha annunciato un passo indietro dalla prima linea politica. I giudici potevano avere ragioni per accanirsi prima, non ora”. </p>
    <p>E sulla condanna inflitta all’ex premier: “Tra prescrizioni e assoluzioni, sinora Berlusconi non era mai stato condannato. Insomma, quando si è arrivati al giudizio, la pubblica accusa è sempre stata smentita. E’ la prima volta che accade l’inverso”. Il quotidiano della<hi rend="#b"> Cei</hi>, fa però notare che, “questa, è la prima condanna di Berlusconi, ma Pecorella non è più il suo legale”.</p>
    <p>Osservazione a cui il parlamentare ribatte in fretta: “Non dica altro. Posso solo considerarmi soddisfatto di averlo assistito in tutti i processi in cui è stato assolto, a partire dal caso-Sme, il più importante e difficile di tutti”. Eppure continua, imputando un altro errore a Berlusconi, quello “di aver promosso il cambiamento con un anno e mezzo di ritardo. Dovevamo fermarci quando non riuscivamo più a governare ed eravamo assediati dalla giustizia. Le mie posizioni critiche, oggi lo si capisce, erano solo nel suo interesse”.</p>
    <p><ref target="http://www.ilfattoquotidiano.it/2012/06/07/pecorella-crisi-pdl-berlusconi-responsabile-ma-non-e-il-solo/255943/">Mesi fa Pecorella spiegava al Fattoquotidiano.it </ref>che “Berlusconi è la testa del partito, ed è evidente che errori e omissioni non si possono che imputare a chi ha diretto il Pdl negli ultimi anni”, raccontando di aver aderito all’associazione </p>
    <p><hi rend="#b">Per un’altra Italia</hi>, una pattuglia di 14 esponenti azzurri intenzionati a rilanciare la “rivoluzione liberale” italiana, rimasta “incompiuta” dal 1994. Con lui molti berlusconiani fino a ieri irriducibili, come</p>
    <p><hi rend="#b">Giorgio Stracquadanio</hi>e</p>
    <p><hi rend="#b">Isabella Bertolini</hi>, oltre a pidiellini della prima ora da tempo dissidenti, come Roberto Antonione e Giustina Destro. “Però sono contrario – aveva precisato – a identificare un singolo responsabile, non è che cambiando il leader si risolvono i problemi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>