<doc sitename="Il Fatto Quotidiano" title="Berlusconi: &quot;Vediamo se Bersani è leader o se porta a sbattere i suoi&quot; - Il Fatto Quotidiano" author="RQuotidiano" date="2013-03-05" url="http://www.ilfattoquotidiano.it/2013/03/05/berlusconi-vediamo-se-bersani-e-leader-o-se-porta-a-sbattere-suoi/521243/" hostname="ilfattoquotidiano.it" description="“Se non ci avessero annullato in media cinque voti a sezione avremmo vinto di oltre 250 mila voti”. Lo avrebbe detto Silvio Berlusconi nel corso dell’incontro a villa Gernetto con gli eletti lombardi. Il leader del Pdl è arrivato a Lesmo (Monza) per incontrare i futuri rappresentanti del Popolo della Libertà in Parlamento. Fra i …" categories="Elezioni 2013" tags="Elezioni;Elezioni Politiche 2013;Mario Monti;Movimento 5 Stelle;Nuovo Governo;PD;PDL;Pier Luigi Bersani;Silvio Berlusconi" fingerprint="6c9f52ac782b4225">
  <main>
    <head rend="h1">Berlusconi: “Vediamo se Bersani è leader o se porta a sbattere i suoi”</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna-nuova1.jpg" alt="Silvio Berlusconi"/>
    <p>“Se non ci avessero annullato in media cinque voti a sezione avremmo vinto di oltre 250 mila voti”. Lo avrebbe detto Silvio Berlusconi nel corso dell’incontro a villa Gernetto con gli eletti lombardi. Il leader del Pdl è arrivato a Lesmo (Monza) per incontrare i futuri rappresentanti del Popolo della Libertà in Parlamento. Fra i presenti il coordinatore regionale del partito, <hi rend="#b">Mario Mantovani</hi>, il governatore uscente della Lombardia, Roberto <hi rend="#b">Formigoni</hi> e il segretario del Pdl, <hi rend="#b">Angelino Alfano</hi>. Tutti gli invitati al confronto post-elettorale con il Cavaliere – gli eletti lombardi a Camera, Senato e Regione – sono entrati direttamente a Villa Gernetto senza fermarsi con i giornalisti presenti davanti al cancello. </p>
    <p>“Ho parlato con le associazioni degli imprenditori, sono tutte preoccupate” ha detto Silvio Berlusconi, a quanto raccontano alcuni presenti, nel corso della riunione. Il Cavaliere ha anche aggiunto che nei sondaggi la coalizione di centro destra è avanti mentre<hi rend="#b"> Scelta Civica</hi> di Monti è scesa al 6,2%. “Aspettiamo di vedere che<hi rend="#b"> Bersani</hi> continui a prendere porte in faccia da <hi rend="#b">Grillo</hi>, poi vediamo se il segretario del Pd è un leader e sa guidare i suoi o se li porta a sbattere” detto l’ex presidente del Consiglio ai suoi. <ref target="http://www.ilfattoquotidiano.it/2013/03/02/grillo-si-a-governo-pd-pdl-con-riforma-elettorale-e-taglio-costi-della-politica/517768/">Il leader del Movimento 5 Stelle ha fatto sapere che non darà nessun appoggio a nessun governo</ref>. “Aspettiamo di vedere domani la direzione del Pd. Poi la prossima settimana ci riuniremo per eleggere i capigruppo, servono facce nuove”. Intanto venerdì Berlusconi incontrerà Mario Monti venerdì 8 marzo. Ieri il presidente del Consiglio aveva inviato una lettera al Cavaliere, al leader del Pd <ref target="http://www.ilfattoquotidiano.it/2013/03/04/monti-invita-berlusconi-bersani-e-grillo-a-palazzo-chigi/520250/">Pier Luigi Bersani e Beppe Grillo per fissare una serie di incontri in vista del consiglio Ue del 14 marzo.</ref></p>
    <p>Durante la riunione Berlusconi ha insistito sulla soppressione dell’<hi rend="#b">Imu.</hi> Il Cavaliere è poi tornato sul fattore psicologico come prima causa della crisi economica: “Questa – ha aggiunto – è stata la colpa più grande del governo Monti” e annuncia di voler portare il Pdl in piazza almeno una volta al mese chiamando l’evento ‘piazze della libertà’”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>