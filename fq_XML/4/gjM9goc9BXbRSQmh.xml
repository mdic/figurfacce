<doc sitename="Il Fatto Quotidiano" title="Governo, messaggi di Letta al Pdl: &quot;Se cade il governo si pagherà l'Imu&quot; - Il Fatto Quotidiano" author="RQuotidiano" date="2013-09-14" url="http://www.ilfattoquotidiano.it/2013/09/14/letta-apre-fiera-del-levante-messaggi-al-pdl-e-stoccate-a-renzi-non-roviniamo-tutto/711509/" hostname="ilfattoquotidiano.it" description="“Non possiamo più permetterci instabilità per giochi politici”. Enrico Letta si difende e lancia stoccate sul futuro del Governo. Nell’ennesima giornata schizofrenica – alla mattina l’inaugurazione della Fiera del Levante, al pomeriggio la festa dell’Udc, il premier ostenta ottimismo sul futuro del Paese e dell’esecutivo. Più istituzionale l’intervento a Bari, più libero a Chianciano per la …" categories="Politica" tags="Enrico Letta;Governo Letta;Imu;PD;PDL;Silvio Berlusconi" fingerprint="ed6b3875770b4225">
  <main>
    <head rend="h1">Governo, messaggi di Letta al Pdl: “Se cade il governo si pagherà l’Imu”</head>
    <graphic src="https://st.ilfattoquotidiano.it/wp-content/uploads/2013/09/letta_interna_nuova.jpg"/>
    <p>“Non possiamo più permetterci instabilità per giochi politici”. <hi rend="#b">Enrico Letta</hi> si difende e lancia stoccate sul futuro del <hi rend="#b">Governo</hi>. Nell’ennesima giornata schizofrenica – alla mattina l’inaugurazione della <hi rend="#b">Fiera del Levante</hi>, al pomeriggio la festa dell’Udc, il premier ostenta ottimismo sul futuro del Paese e dell’esecutivo. Più istituzionale l’intervento a Bari, più libero a Chianciano per la festa dell’<hi rend="#b">Udc </hi>che lo accoglie spellandosi le mani dagli applausi. Da qui Letta avverte: “Se cade il governo si pagherà l’Imu, nessuno si prenderà la responsabilità di mandare il governo a gambe all’aria”. Poi il presidente del Consiglio entra nel dettaglio della riunione di mercoledì della Giunta del Senato sulla decadenza di Berlusconi: “Sono assolutamente convinto che non capiterà nulla che metterà in crisi il governo. Non ci saranno conseguenze. Capisco che il momento è complesso, il Pdl farà le sue scelte ma la mia previsione è che non ci sarà nulla che metta in crisi il governo”.</p>
    <p>Un discorso che in parte si lega all’ottimismo mostrato solo poche ore prima all’apertura della <hi rend="#b">Fiera del Levante</hi>. “Oggi più che mai – dice il presidente del Consiglio a <hi rend="#b">Bari</hi> – possiamo farcela con realismo, determinazione e senso di responsabilità, l’importante è non buttare a mare i sacrifici oggi che non siamo più osservati speciali e che è arrivata la fine del rigore fine a se stesso e che possiamo lavorare su temi come la lotta alla criminalità organizzata”. “Il Mezzogiorno – ha aggiunto – ha bisogno di politiche adeguate e di gente che si assuma le responsabilità, basta chiacchiericcio. Le politiche se efficaci emancipano la politica dai suoi limiti, che sono forti in Italia e soprattutto al Sud. Più della metà delle auto blu delle strutture dello Stato nazionali sono nelle regioni del Sud”.</p>
    <p>Scuola, fondi europei e sicurezza i temi principali. Ma c’è anche lo spazio per infilare nel discorso qualche battuta sull’avversario interno al Pd, <hi rend="#b">Matteo Renzi</hi>. Dopo le polemiche dei giorni scorsi sull’immobilismo e sulla politica delle battute, Letta in un primo momento si limita a dire: “Ci sono quelli che raccontano altre storie su questi cinque mesi. Ma questi che io dico sono fatti, non annunci”. Poi da Chianciano aggiunge: “Per me non esiste alcun problema Matteo Renzi. Non mi schiereò nella corsa a segretario del Pd”. Capitolo chiuso, almeno quello. Anche perché tutto attorno le acque del governo continuano a rimanere agitate nonostante l’ottimismo di Letta. Del resto, mentre il capogruppo del Pdl al Senato Schifani continua a mandare messaggi contraddittori – “Governo? Vedremo che strappi si consumeranno” – il ministro <hi rend="#b">Zanonato </hi>ammette candidamente di non sapere quanto tempo resti: “Quanto duriamo al governo? Onestamente non lo so, ma io opero con il criterio di fare il più possibile per il mio paese e per la nostra gente, poi succeda quel che succeda”, ha detto il ministro dello Sviluppo economico intervenendo alla Festa popolare dell’Udc in corso a Chianciano Terme. </p>
    <p>Per parte sua Letta annuncia i prossimi interventi – lunedì il tavolo sulla questione dell’<hi rend="#b">Ilva</hi> – e rilancia il ruolo del Sud per la crescita dell’Italia nel Mediterraneo e in Europa. Poi un passaggio sulla manovra che verrà: “La legge di stabilità la scriviamo noi, non Bruxelles” – dice il premier – “abbiamo maggiore flessibilità grazie alla trattativa che abbiamo condotto sul cofinanziamento dei fondi europei”. Obiettivi: “Buste paga più pesanti maggiore competitività delle imprese e rimettere in moto la domanda interna”. L’importante – aggiunge – è non rovinare tutto, buttare a mare tutto oggi, che è finita l’epoca del rigore fine a se stesso e che non siamo più considerati sorvegliati speciali”. Per poi concludere con una notazione personale che sembra un avviso: “Io non sono qui a fare manutenzione ordinaria. Non ho accettato un ruolo del genere in questa logica”, ma per “cambiare il Paese”. L’Italia “ha bisogno di cambiamento”. </p>
    <p>Un concetto che torna quando il presidente del Consiglio sale sul palco di <hi rend="#b">Casini</hi> a Chianciano e ripete il mantra della stabilità di fronte al suo intervistatore, <hi rend="#b">Andrea Vianello</hi>: “Non possiamo permetterci instabilità per giochi politici”. Il premier passa ad enunciare la lista dei provvedimenti approvati per decreto che devono superare la conversione in Aula e sono sotto il ricatto lanciato dal Pdl sulla <ref target="http://www.ilfattoquotidiano.it/2013/09/14/decadenza-berlusconi-lega-nord-chiede-voto-palese-al-senato/711561/">decadenza di Berlusconi</ref>: Imu e Scuola i primi due. L’avvertimento è chiaro: “Dal tema stabilità ed instabilità dipende tutto. Se non c’è la stabilità, noi non ce la caviamo e non c’è alcuna possibilità di farcela. Non me ne frega niente delle prese in giro”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>