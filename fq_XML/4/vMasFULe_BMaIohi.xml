<doc sitename="Il Fatto Quotidiano" title="Elezioni 2013, Frattini non si candida. Berlusconi: &quot;Mira ad altre cose&quot; - Il Fatto Quotidiano" author="RQuotidiano" date="2013-01-05" url="http://www.ilfattoquotidiano.it/2013/01/05/elezioni-2013-frattini-non-si-candida-berlusconi-mira-ad-altre-cose/461894/" hostname="ilfattoquotidiano.it" description="Franco Frattini non si candiderà alle prossime politiche. L’ex ministro degli Affari esteri tornerà a fare il consigliere di Stato. Ad annunciarlo, un po’ a sorpresa, è Silvio Berlusconi, durante la videochat di Corriere.it. “Frattini non si presenterà, perché mira ad altre cose, tornerà al Consiglio di Stato, ha altre ambizioni”, ha dichiarato il Cavaliere, precisando …" categories="Elezioni 2013" tags="Consiglio di Stato;Farnesina;Franco Frattini;Mario Monti;PDL;Silvio Berlusconi" fingerprint="978d17284c297139">
  <main>
    <head rend="h1">Elezioni 2013, Frattini non si candida. Berlusconi: “Mira ad altre cose”</head>
    <graphic src="https://st.ilfattoquotidiano.it/wp-content/uploads/2013/01/frattini_interna_nuova.jpg"/>
    <p><hi rend="#b">Franco Frattini</hi> non si candiderà alle prossime politiche. L’ex ministro degli Affari esteri tornerà a fare il consigliere di Stato. Ad annunciarlo, un po’ a sorpresa, è Silvio Berlusconi, <ref target="http://www.ilfattoquotidiano.it/2013/01/05/berlusconi-lega-accordo-entro-domani-maroni-apre-su-twitter/461790/">durante la videochat di Corriere.it</ref>. “Frattini non si presenterà, perché mira ad altre cose, tornerà al Consiglio di Stato, ha altre ambizioni”, ha dichiarato il Cavaliere, precisando che “con lui resta l’amicizia”. Un addio diverso da quello di altri membri del </p>
    <p><hi rend="#b">Popolo della libertà</hi>, come sottolineato dallo stesso Berlusconi: “Gli altri che sono andati con Monti ci hanno fatto una cortesia ad andarsene, perché non hanno alcun seguito elettorale e avranno difficoltà a trovare posto nelle liste con Casini e Fini”.</p>
    <p>Con la ‘salita in politica’ del Professore, Frattini – il più montiano tra gli esponenti di punta del Pdl – <ref target="http://www.ilfattoquotidiano.it/2012/12/24/elezioni-2013-frattini-lascia-pdl-e-ichino-si-schiera-con-monti/454520/">aveva chiarito la sua posizione</ref>, esprimendo forti perplessità verso le critiche mosse dal partito di via dell’Umiltà contro il governo tecnico. Stando a quanto dichiarato da Berlusconi, però, per l’ex titolare della <hi rend="#b">Farnesina</hi> non si apriranno le porte di una collaborazione diretta con Monti che pure, lo stesso Frattini, non aveva escluso a priori: “Non nego – aveva dichiarato pochi giorni fa a <hi rend="#i">La Stampa</hi> – che una proposta di una squadra o di una lista ‘Monti per l’Italia’, insomma, di un Ppe italiano possa interessarmi”. Evidentemente il progetto del Professore non lo ha convinto appieno.</p>
    <p>Nella stessa intervista, Frattini aveva definito “conclusa” la propria esperienza nel <hi rend="#b">Pdl</hi>. Nei prossimi giorni dovrebbe arrivare l’ufficialità.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>