<doc sitename="Il Fatto Quotidiano" title="Pdl, Paolo Berlusconi blinda il Giornale: &quot;Piena fiducia nel direttore Sallusti&quot; - Il Fatto Quotidiano" author="RQuotidiano" date="2013-10-05" url="http://www.ilfattoquotidiano.it/2013/10/05/pdl-paolo-berlusconi-blinda-giornale-piena-fiducia-nel-direttore-alessandro-sallusti/733978/" hostname="ilfattoquotidiano.it" description="Alessandro Sallusti non si tocca. E’ questo il messaggio che Paolo Berlusconi, fratello del Cavaliere nonché editore de il Giornale, ha fatto diffondere tramite una nota per smentire e rispondere alle voci che volevano l’attuale direttore del quotidiano di famiglia vicino alla sostituzione. Un ipotetico avvicendamento che non sarebbe avvenuto per motivi giornalistici, bensì per …" categories="Media" tags="Alessandro Sallusti;Daniela Santanchè;Denis Verdini;Il Giornale;Paolo Berlusconi;PDL;Renato Brunetta;Silvio Berlusconi" fingerprint="7fb41229912fce99">
  <main>
    <head rend="h1">Pdl, Paolo Berlusconi blinda il Giornale: “Piena fiducia nel direttore Sallusti”</head>
    <graphic src="https://st.ilfattoquotidiano.it/wp-content/uploads/2013/03/paolo-berlusconi_interna-nuova.jpg" alt="Paolo Berlusconi"/>
    <p><hi rend="#b">Alessandro Sallusti</hi> non si tocca. E’ questo il messaggio che <hi rend="#b">Paolo Berlusconi</hi>, fratello del Cavaliere nonché editore de<hi rend="#i"> il Giornale</hi>, ha fatto diffondere tramite una nota per smentire e rispondere alle voci che volevano l’attuale direttore del quotidiano di famiglia vicino alla sostituzione. Un ipotetico avvicendamento che non sarebbe avvenuto per motivi giornalistici, bensì per questioni politiche: nella lotta tra falchi e colombe per la presa del Pdl, infatti, <ref target="http://www.ilfattoquotidiano.it/2013/10/04/frattura-pdl-berlusconi-incontra-alfano-e-capigruppo-a-palazzo-grazioli/732914/">il segretario Angelino Alfano avrebbe chiesto a Silvio Berlusconi di ridimensionare il ruolo dei vari Brunetta, Santanché e, soprattutto, Verdini</ref> in cambio dell’addio al progetto di scissione. L’unità in cambio del controllo del Pdl, insomma, con quest’ultimo che passa anche dal potere mediatico esercitato da il</p>
    <p>
      <hi rend="#i">Giornale.</hi>
    </p>
    <p>E in quest’ottica il <hi rend="#b">vicepremier</hi> avrebbe chiesto proprio di sostituire Sallusti con un nome più vicino alle istanze delle colombe. Un’ipotesi concreta e non solo da retroscena politico, che però Paolo Berlusconi ha voluto allontanare tramite una nota stringata ma dal contenuto inequivocabile. “Paolo Berlusconi, editore de <hi rend="#b">il Giornale</hi>, smentisce categoricamente le illazioni apparse su diversi quotidiani che legano in modo strumentale e inaccettabile le attuali vicende politiche alla vita de <hi rend="#i">il Giornale</hi> – si legge nel comunicato stampa – Rivendicando la piena e assoluta autonomia della testata, l’editore conferma la sua <hi rend="#b">fiducia</hi> nel direttore Alessandro Sallusti e si riserva di tutelare la dignità de<hi rend="#b"> il Giornale</hi> nelle sedi opportune”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>