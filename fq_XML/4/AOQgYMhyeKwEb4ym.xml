<doc sitename="Il Fatto Quotidiano" title="Silvio Berlusconi morto, ecco i dati auditel degli speciali tv: numeri bassi per lo speciale di Vespa e quello del Tg5. Boom per Otto e Mezzo - Il Fatto Quotidiano" author="Giuseppe Candela" date="2023-06-13" url="https://www.ilfattoquotidiano.it/2023/06/13/silvio-berlusconi-morto-ecco-i-dati-auditel-degli-speciali-tv-numeri-bassi-per-lo-speciale-di-vespa-e-quello-del-tg5-boom-per-otto-e-mezzo/7192647/" hostname="ilfattoquotidiano.it" description="Ascolti bassi nella serata tv per gli speciali su Silvio Berlusconi" categories="Televisione" tags="Auditel;Canale 5;Rai 1;Rai 2;Rai 3;Silvio Berlusconi" fingerprint="6a68d606f8a1dc1c">
  <main>
    <p><ref target="https://www.ilfattoquotidiano.it/2023/06/12/silvio-berlusconi-morto-come-cambia-la-programmazione-televisiva-salta-lisola-dei-famosi-raiuno-speciale-porta-a-porta-e-su-la7-mentana/7191358/">La morte di Silvio Berlusconi ha stravolto, come immaginabile, i palinsesti della tv italiana. Speciali, edizioni straordinarie dei tg, omaggi di vario tipo per l’ex Premier. </ref>Una notizia che nelle ore più calde, subito dopo l’annuncio, ha portato davanti al piccolo schermo milioni di telespettatori. Lo</p>
    <p><hi rend="#b">speciale del Tg5</hi>condotto da</p>
    <p><hi rend="#b">Cesara Buonamici</hi>dalle 10.40 è stato trasmesso in simulcast anche da</p>
    <p><hi rend="#b">Rete4</hi>e</p>
    <p><hi rend="#b">TgCom24</hi>sfiorando i 2 milioni di spettatori con quasi il 26% di share, su Rai1 l’edizione straordinaria del Tg1 condotta da</p>
    <p><hi rend="#b">Paola Cervelli</hi>è stata vista da 1.355.000 spettatori con il</p>
    <p><hi rend="#b">17% di share</hi>. A loro si sono aggiunti i telespettatori de “L’Aria che Tira” (285.000 spettatori con il 4.9% nella prima parte e 408.000 spettatori con il 3.8% nella seconda) e del Tg3 in</p>
    <p><hi rend="#b">Edizione Straordinaria</hi>(467.000 spettatori e il 6.2%).</p>
    <p>Interesse che è scemato con il passare delle ore, raggiungendo ascolti esigui in prima serata, a sorpresa particolarmente bassi proprio su <hi rend="#b">Canale 5</hi>, rete ammiraglia dell’azienda fondata da<hi rend="#b"> Silvio Berlusconi</hi>. Lo speciale del Tg5 condotto<hi rend="#b"> Cesara Buonamici, Nicola Porro</hi> e<hi rend="#b"> Paolo Del Debbio</hi> è andato in onda fino a mezzanotte, visto su Canale 5 da 1.250.000 spettatori con l’<hi rend="#b">8,3%</hi>, raggiungendo nel dato complessivo in simulcast (Canale 5, Italia1, Rete 4 e TgCom24) 2.204.000 spettatori con il 14,6% di share. In precedenza, l’omaggio in access di <hi rend="#b">Toni Capuozzo</hi> sempre in simulcast ha raggiunto 4.210.000 spettatori con il<hi rend="#b"> 21,6%</hi>. Numeri molto bassi anche per lo speciale di “<hi rend="#b">Porta a Porta, Silvio Berlusconi – L’Uomo che ha Cambiato l’Italia</hi>” che ha conquistato 1.835.000 spettatori pari al 10.5% di share. Ospiti in studio tra gli altri <hi rend="#b">Massimo D’Alema e Matteo Renzi</hi>, in apertura Bruno Vespa ha mostrato la famosa scrivania su cui il Cavaliere aveva firmato il “contratto con gli italiani”.</p>
    <p>667.000 spettatori (5,3% di share) hanno seguito lo speciale del <hi rend="#b">TgLa7 con Enrico Mentana</hi>, con la presenza in studio di <hi rend="#b">Paolo Mieli</hi> e in collegamento dell’editore <hi rend="#b">Urbano Cairo</hi>. Da segnalare la crescita delle altre reti, nella programmazione di ieri sera Report ha superato l’8% di share con una crescita significativa per Tv8 al 5,3% e Nove al 4,1%. I toni meno agiografici hanno favorito nell’access prime time La7. Un vero e proprio boom di ascolti per “<hi rend="#b">Otto e mezzo</hi>“, <ref target="https://www.ilfattoquotidiano.it/2023/06/13/travaglio-e-santoro-ricordano-quando-berlusconi-puli-la-sedia-del-direttore-del-fatto-perse-6-milioni-e-mezzo-di-voti-su-la7/7192454/">ospiti della puntata Marco Travaglio, Michele Santoro, Ezio Mauro, Pierluigi Bersani, Alessandro Sallusti e Letizia Moratti. Davanti allo schermo ben 2.185.000 spettatori con l’11,2% di share</ref>.</p>
  </main>
  <comments/>
</doc>