<doc sitename="Il Fatto Quotidiano" title="Btp-bund, lo spread sale a 356. Milano giù, peggiore in Europa - Il Fatto Quotidiano" author="RQuotidiano" date="2012-10-29" url="http://www.ilfattoquotidiano.it/2012/10/29/sale-spread-btpbund-borsa-in-calo-mercati-europei-in-rosso/396763/" hostname="ilfattoquotidiano.it" description="Chiusura debole per Piazza Affari. Il Ftse Mib ha ceduto l’1,51% a 15.349 punti e l’All Share perde l’1,42% a 16.263. Una giornata difficile per la borsa italiana stretta tra l’incertezza scatenata dalla minaccia di Silvio Berlusconi di togliere la fiducia a Monti e i timori legati a Grecia, dove le banche rinvieranno di un mese i conti, e …" categories="Economia" tags="Borsa;Borsa italiana;Btp-Bund;Crisi;Elezioni Sicilia;Mario Monti;Silvio Berlusconi;Spread" fingerprint="cea8f680ca5db7b0">
  <main>
    <head rend="h1">Btp-bund, lo spread sale a 356. Milano giù, peggiore in Europa</head>
    <graphic src="https://st.ilfattoquotidiano.it/wp-content/uploads/2012/06/borsa-interna-new.jpg"/>
    <p>Chiusura debole per <hi rend="#b">Piazza Affari</hi>. Il Ftse Mib ha ceduto l’<hi rend="#b">1,51%</hi> a 15.349 punti e l’All Share perde l’1,42% a 16.263. Una giornata difficile per la borsa italiana stretta tra l’incertezza scatenata dalla <ref target="http://www.ilfattoquotidiano.it/2012/10/28/berlusconi-detta-linea-a-microfoni-spenti-niente-primarie-si-vota-a-gennaio/396148/">minaccia di Silvio Berlusconi di togliere la fiducia a Monti</ref> e i timori legati a Grecia, dove le banche rinvieranno di un mese i conti, e Spagna. In risalita lo spread Btp-Bund che arriva a 356.</p>
    <p>Sul listino ne fanno le spese le banche; giù anche energetici e industriali, Ansaldo Sts e Pirelli in controtendenza. Fiacchi gli scambi, scesi a 1,3 miliardi di controvalore con Wall Street chiusa per l’allarme uragano.</p>
    <p>Ma i ribassi che oggi hanno colpito piazza Affari e il rialzo dello spread Btp-bund “non sono da ricollegare all’instabilità politica che sta vivendo l’Italia. Bisogna lasciar depositare la polvere”, ha spiegato il presidente di Confindustria, <hi rend="#b">Giorgio Squinzi</hi>, a margine dell’assemblea di Confindustria di Monza e Brianza. “Non so se dipende da questo”, ha risposto Squinzi a chi gli chiedeva del nesso tra l’instabilità politica del Paese, dopo le dichiarazioni di Silvio Berlusconi di sabato scorso, e le turbolenze sulla Borsa italiana. “Non è ancora chiara la chiave di lettura”.</p>
    <p>Chiusura in calo anche per la Borsa di <hi rend="#b">Londra</hi> a -020% con il Ftse-100 a 5.795,10 punti, <hi rend="#b">Francoforte a </hi>-0,4% con il Dax a 7.203,16 punti, <hi rend="#b">Parigi</hi> a -0,76% con il Cac 40 a 3.408,89 punti. E la Borsa di <hi rend="#b">Madrid</hi> a -0,59% con l’Ibex 35 a 7.729,50 punti. </p>
    <p>Mentre i mercati azionari <hi rend="#b">Usa</hi> non hanno aperto a causa del <ref target="http://www.ilfattoquotidiano.it/2012/10/28/new-york-citta-evacuata-per-larrivo-delluragano-sandy/396420/">passaggio dell’ uragano Sandy</ref>, secondo le ultime comunicazioni del Nyse e del Nasdaq di domenica sera. Nel corso della giornata di ieri, Nyse Euronext, la controllante del Nyse, aveva annunciato che il trading elettronico sarebbe rimasto aperto e che sarebbe rimasto chiuso solo il trading floor, la sala delle grida. “Condividiamo il consensus dei mercato e dei regolatori che le condizioni di pericolosità risultanti dall’uragano Sandy renderanno estremamente difficile assicurare la sicurezza delle nostre persone e delle nostre comunità. La sicurezza deve essere la nostra principale priorità”, afferma il Nyse nel suo ultimo annuncio. “Lavoreremo con l’industria per determinare i prossimi passaggi nel ripristinare gli scambi, non appena la situazione lo permetterà”, aggiunge. Nel frattempo il Nasdaq ha comunicato che chiuderà tutti i mercati azionari e dei derivati, come pure il Nasdaq/Finra Trf. I mercati Usa potrebbero rimanere chiusi anche domani, secondo le due società. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>