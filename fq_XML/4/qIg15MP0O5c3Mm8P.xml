<doc sitename="Il Fatto Quotidiano" title="Primarie centrodestra, Tosi: &quot;Berlusconi è finito, tocca a me. Marina mi sfidi&quot; - Il Fatto Quotidiano" author="Davide Vecchi" date="2013-08-16" url="http://www.ilfattoquotidiano.it/2013/08/16/primarie-centrodestra-tosi-berlusconi-e-finito-tocca-a-me-marina-mi-sfidi/685474/" hostname="ilfattoquotidiano.it" description="Berlusconi è finito e con lui un’éra”. Il sindaco di Verona, Flavio Tosi, ha il dono della sintesi. E un obiettivo: vincere le primarie del centrodestra per sfidare l’altro giovane sindaco d’Italia, Matteo Renzi. Nonostante rimanga l’ipotesi Marina Berlusconi. “Credo che nel Pdl non accetterebbero una candidatura imposta dall’alto, è un metodo superato storicamente. E …" categories="Politica" tags="Flavio Tosi;Lega;Marina Berlusconi;Matteo Renzi;Primarie;Silvio Berlusconi" fingerprint="7de7d61d7c9f91a5">
  <main>
    <head rend="h1">Primarie centrodestra, Tosi: “Berlusconi è finito, tocca a me. Marina mi sfidi”</head>
    <graphic src="https://st.ilfattoquotidiano.it/wp-content/uploads/2013/08/tosi_interna-nuova.jpg"/>
    <p>Berlusconi è finito e con lui un’éra”. Il sindaco di Verona, <hi rend="#b">Flavio Tosi</hi>, ha il dono della sintesi. E un obiettivo: vincere le <hi rend="#b">primarie del centrodestra</hi> per sfidare l’altro giovane sindaco d’Italia, <hi rend="#b">Matteo Renzi</hi>. Nonostante rimanga l’ipotesi <hi rend="#b">Marina Berlusconi</hi>. “Credo che nel Pdl non accetterebbero una <hi rend="#b">candidatura imposta</hi> dall’alto, è un metodo superato storicamente. E la storia non la fermi”.</p>
    <p><hi rend="#b">Il Paese però è fermo per trovare il modo per salvare Berlusconi.</hi><lb/>La situazione è grottesca. Abbiamo un governo che è un paparacchio, incapace di risolvere i problemi reali dei cittadini e che si perde in beghe partitiche da prima Repubblica. Il Paese è rimasto bloccato per anni alle questioni giudiziarie di Berlusconi, è chiaro che il problema sia dovuto al venir meno dell’equilibrio tra poteri dello Stato, sono saltati tutti. Ma non significa che le vicende giudiziarie personali di uno possano o debbano incidere così sulla vita del-l’intera nazione. Rischiare di tornare a votare per questo è inconcepibile.</p>
    <p><hi rend="#b">Quindi?</hi><lb/>Sappiamo tutti che in carcere non andrà mai. Nessuno gli vieterà di rimanere come leader politico, se lo ritene opportuno. Ma non deve incastrare tutti e tutto alla questione della sua candidabilità. Dovrebbe farsi indietro e mandare avanti qualcun altro, sarebbe un gesto eclatante ma necessario.</p>
    <p><hi rend="#b">Dovrebbe mandare avanti Marina?</hi><lb/>Non credo che nel Pdl o in Forza Italia, comunque si chiamerà, siano in molti disposti ad accettare in silenzio una candidatura imposta. Non più. Da tempo si parla di primarie anche nel centrodestra e io spero che sia questo il percorso, lo ritengo l’unico possibile.</p>
    <p><hi rend="#b">E se finisse come nel Pd? Primarie di facciata con Marina candidata?</hi><lb/>Parteciperei comunque, anche contro Marina. Così, con le primarie, si dirime la questione successione. Ma devono essere aperte.</p>
    <p><hi rend="#b">Quello che non ha fatto il centrosinistra volete farlo voi.</hi><lb/>Tentare di bloccare Renzi è stato il peccato mortale della sinistra. Se avessero fatto delle primarie aperte oggi Renzi sarebbe il Presidente del Consiglio. Invece il loro errore è stato chiudere per non farlo vincere. Un suicidio. E il bello è che stanno ripetendo l’errore. Ma che lo vogliano o meno il cambiamento ci sarà.</p>
    <p><hi rend="#b">Lei parla dando per scontata l’alleanza tra Lega e Pdl, un’alleanza che dura da vent’anni. E in più il suo partito, la Lega, è al minimo storico, quasi sparito.</hi><lb/>Che ci sia un momento di difficoltà sul consenso è innegabile , ma c’è un buon margine per recuperare. Siamo scomparsi in virtù dell’accordo siglato per la Lombardia e annegati a livello nazionale dietro la candidatura di Berlusconi. Ora quel vincolo è superato. Possiamo esprimere un nostro candidato, fare una campagna elettorale vera.</p>
    <p><hi rend="#b">Lei ha presentato la sua fondazione e ora lancia la sua candidatura a leader del centrodestra. Pensa che il voto sia vicino?</hi><lb/>No. Ma il rischio che il governo vada a casa è forte. Se cade perché Enrico Letta non è in grado di fare le riforme che servono al Paese è un conto, se invece dovesse cadere per le vicende di Berlusconi sarebbe profondamente sbagliato.</p>
    <p><hi rend="#b">Napolitano pare condivida la sua preoccupazione.</hi><lb/>Il Capo dello Stato vuole evitare di tornare a votare con questa legge elettorale. Sarebbe un suicidio a livello istituzionale con il rischio, altissimo, di ritrovarsi nuovamente in una situazione di stallo. L’Italia ha bisogno di qualcuno che vinca e governi per cinque anni. Siamo impantanati perché la legge elettorale non è stata cambiata. E invece ancora si parla dei guai giudiziari di Berlusconi.</p>
    <p><hi rend="#b">Insomma Silvio fuori dalla politica ma per sua scelta personale, poi primarie, lei si candida e sfida Renzi. Le piace?</hi><lb/>Non è così semplice. Molto dipende dall’esito delle primarie del centrosinistra. E Renzi è più avvantaggiato di me, è ormai una sorta di predestinato.</p>
    <p><hi rend="#b">Una sfida tra sindaci.</hi><lb/>Siamo una categoria ben voluta perché siamo costretti a essere concreti e bipartisan, si deve essere sindaco di tutti non solo della parte che ti ha votato.</p>
    <p>da <hi rend="#i">Il Fatto Quotidiano</hi> del 14 agosto 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>