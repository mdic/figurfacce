<doc sitename="Il Fatto Quotidiano" title="Ruby, la difesa di B. in tv. Berluscones su twitter: &quot;Finalmente la verità&quot; - Il Fatto Quotidiano" author="Francesco Tamburini" date="2013-05-12" url="http://www.ilfattoquotidiano.it/2013/05/12/processo-ruby-difesa-di-b-in-tv-berlusconiani-su-twitter-finalmente-verita/591957/" hostname="ilfattoquotidiano.it" description="I berlusconiani cavalcano l’onda su internet, puntando a raccattare voti grazie al programma “La guerra dei Vent’anni. Ruby, ultimo atto” trasmesso da Mediaset, la tv del Cavaliere, per dimostrare l’innocenza dell’ex premier. “Su Canale 5 la verità finalmente, era ora..finiamola con questi processi politici!”, scrive su twitter il profilo @GenerazionePdl (formato da “ragazzi e ragazze nati e cresciuti con …" categories="Media" tags="Berlusconismo;Caso Ruby;Ruby;Silvio Berlusconi;X - Twitter" fingerprint="682e046e78d5f0d5">
  <main>
    <head rend="h1">Ruby, la difesa di B. in tv. Berluscones su twitter: “Finalmente la verità”</head>
    <graphic src="https://st.ilfattoquotidiano.it/wp-content/uploads/2013/05/twitter-interna-nuova.jpg" alt="Twitter berluscones"/>
    <p>I berlusconiani cavalcano l’onda su internet, puntando a raccattare voti grazie al programma “<hi rend="#b">La guerra dei Vent’anni. Ruby, ultimo atto</hi>” trasmesso da <hi rend="#b">Mediaset</hi>, la tv del Cavaliere, per dimostrare l’innocenza dell’ex premier. “Su <hi rend="#b">Canale 5</hi> la verità finalmente, era ora..finiamola con questi processi politici!”, scrive su<hi rend="#b"> twitter</hi> il profilo <hi rend="#b">@GenerazionePdl</hi> (formato da “ragazzi e ragazze nati e cresciuti con Silvio Berlusconi”), sottolineando che “saremo ancora più determinati al fianco del Cav dopo aver visto la verità” e “non ci sono parole per definite questa buffonata di processo!!”.</p>
    <p>Particolarmente attivo sul social network, con oltre un messaggio al minuto mentre era in onda il programma, è anche il profilo <hi rend="#b">@berlusconi2013</hi>, curato dai “volontari digitali” simpatizzanti del leader Pdl. Oltre a riportare quanto detto da Berlusconi intervistato durante il programma, condivide i messaggi di altri simpatizzanti che auspicano a un aumento del consenso per il Cavaliere grazie alla trasmissione televisiva. “Domani #pdl al 40% !”, recita un messaggio condiviso dai simpatizzanti dell’ex presidente. E ancora: “Su canale 5 la verità su questa patetica farsa del processo Ruby!” e “Vi rendete conto che <hi rend="#b">Ruby</hi> sta dicendo chiaro e tondo che i Pm facevano pressioni su di lei per incastrare Berlusconi”.</p>
    <p>Mentre<hi rend="#b"> Giorgio Gaias</hi>, che si definisce dirigente provinciale di Giovane Italia e “fiero berlusconiano”, scrive sempre su twitter: “Ragazzi dopo quello che stiamo vedendo l’impegno per il Presidente deve raddoppiare”. E ancora: “Miracolo un amico che ha sempre votato Pd mi ha appena scritto: Avevi ragione Berlusconi è un perseguitato ha conquistato il mio voto!”. E una ragazza giovanissima, i cui messaggi sono più volte ripresi dall’account @berlusconi2013, aggiunge: “Negli altri Paesi le persone possono vivere la loro vita senza doversi preoccupare di essere <hi rend="#b">spiati</hi> in ciò che fanno”, precisando che “il lato positivo è che non riusciranno ad eliminarlo (Berlusconi, <hi rend="#i">ndr</hi>) in alcun modo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>