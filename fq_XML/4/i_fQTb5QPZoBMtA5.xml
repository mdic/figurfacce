<doc sitename="Il Fatto Quotidiano" title="Da Alfano a Toti, &quot;tutti i delfini del presidente&quot;: la difficile eredità politica di Silvio Berlusconi. L'unica con il &quot;quid&quot;? La primogenita Marina - Il Fatto Quotidiano" author="Thomas Mackinson" date="2023-06-13" url="https://www.ilfattoquotidiano.it/2023/06/13/da-alfano-a-toti-tutti-i-delfini-del-presidente-la-difficile-eredita-politica-di-silvio-berlusconi-lunica-con-il-quid-la-primogenita-marina/7191709/" hostname="ilfattoquotidiano.it" description="Da Franco Frattini a Maurizio Scelli, da Fini a Casini e fino al giovin Toti. A furia di “mi consenta” Silvio Berlusconi non l’ha permesso a nessuno. Nessun delfino, solo spigole e orate portate alla ribalta come possibili eredi e presto inabissate per manifesta indisposizione del leader a farsi da parte. Come il Re Corinto …" categories="Politica" tags="Forza Italia;Marina Berlusconi;Silvio Berlusconi" fingerprint="3993922848aa4bb9">
  <main>
    <head rend="h1">Da Alfano a Toti, “tutti i delfini del presidente”: la difficile eredità politica di Silvio Berlusconi. L’unica con il “quid”? La primogenita Marina</head>
    <graphic src="https://st.ilfattoquotidiano.it/wp-content/uploads/2023/06/13/delfini_b-690x362.jpg"/>
    <p>Da <hi rend="#b">Franco Frattini</hi> a <hi rend="#b">Maurizio Scelli</hi>, da Fini a Casini e fino al giovin Toti. A furia di “mi consenta” Silvio Berlusconi non l’ha permesso a nessuno. Nessun delfino, solo spigole e orate portate alla ribalta come possibili eredi e presto inabissate per manifesta indisposizione del leader a farsi da parte. Come il Re Corinto morì senza eredi, così Berlusconi troverà un Sisifo a sostituirlo. Per 30 anni tanti ci hanno creduto, sperato, contando sulla designazione feudale. Altri (pochi) ci hanno provato a suon di spallate. Ma il Cavaliere tanti ne ha illusi e altrettanti superati per <hi rend="#b">longevità politica</hi> e umana. Gli venivano presto a noia perché nessuno, neppure <hi rend="#b">Angelino</hi><hi rend="#b">Alfano</hi>, aveva il “quid” del numero uno, dell’uomo della provvidenza arcivolte “unto dal signore”.</p>
    <p>Tutti insieme, potrebbero riempire un album di figurine, un annuario dei bei tempi andati che inizia nel 1993 con <hi rend="#b">Mariotto Segni</hi>, l’alter ego prima della discesa in campo, e finisce con la “S” di <hi rend="#b">Stefano Parisi</hi>, il manager-politico che sua emittenza incorona pro tempore per il pronto rilancio di Forza Italia, con comprensibili brusii in azienda e nel partito sopiti solo dalla repentina scomunica. Il penultimo, <hi rend="#b">Giovanni Toti</hi>, se l’è praticamente divorato perché flirtava con la Lega, e pazienza se era mezzo cannibalismo, avendo l’altro speso mezza carriera tra gli studi Mediaset e l’altra in Forza Italia. Possono consolarsi: la solitudine dei numeri secondi non esiste. Tra i tanti vanno ricordati almeno <hi rend="#b">Franco Frattini</hi>, <hi rend="#b">Maurizio Scelli</hi>, Corrado Passera, Roberto Formigoni, Giampiero Samorì, Guido Bertolaso, <hi rend="#b">Raffaele Fitto</hi> e Alfio Marchini. Con tante scuse agli ex designati che non vengono citati.</p>
    <p>Va anche detto che non tutti i predestinati cestinati hanno avuto con il Cavaliere un rapporto di <hi rend="#b">mero vassallaggio</hi>. Su tutti lui, <hi rend="#b">Gianfranco Fini</hi>, che se lo coltivò per portare la destra missina a ruoli di governo e alla pubblica accettazione fino al famoso “che fai, mi cacci?” che decretò la sua fine politica con pensione vista Montecarlo. Nel binocolo di Arcore sguazza da sempre l’adorato <hi rend="#b">Paolo Del Debbio</hi>, predestinato papabile nell’era dei trumpismi ma poi confinato anche lui nell’acquario dello studio 5 di Cologno Monzese. Tediato dal talent, ha anche guardato agli outsider tipo Renzi, ma anche lì nulla di fatto. Avanti un altro.</p>
    <p>Da menzionare anche le <hi rend="#b">infatuazioni femminili</hi>, non sulle curve di via delle Olgettine, ma per figure in rosa algide e per nulla concessive, piglio manageriale. <hi rend="#b">Letizia Moratti</hi>, ad esempio, che sarà la “nostra Lady di Ferro”. <hi rend="#b">Vittoria Brambilla</hi>, cui nel 2007 Berlusconi voleva affidare tutta la baracca. Che fossero amazzoni o generali Montgomery in gonnella, hanno forse pensato davvero di prendersi il partito del fondatore. Ma neanche quelle erano poi all’altezza del gran sovrano della “casa dei moderati”. Una fa a pugni con la politica e corre da sola come Forrest lungo lo stradone semideserto dei liberali cattolici, senza che si vede la meta. L’altra è stata tenuta a bagno in Parlamento ma degradata al ruolo di consigliera zootecnica.</p>
    <p>Tra i famigli, l’unica erede papabile è sempre stata lei, <hi rend="#b">Marina Berlusconi.</hi> Specie quando i guai giudiziari del fondatore dell’azienda di famiglia da <hi rend="#b">2,9 miliardi di fatturato</hi> hanno iniziato a rendere fosco il futuro del Biscione. L’ipotesi prese corpo davvero nel 2013, con la decadenza da senatore. Ad Arcore si fecero piani strategici con forchetta e coltello per dividere a tavolino il piatto politico e quello industriale. Lei, la primogenita, era la designata. E potrebbe esserlo ancora. L’unica “sua emittenza” col quid richiesto dal ruolo. Si aspetta benedizione dall’alto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>