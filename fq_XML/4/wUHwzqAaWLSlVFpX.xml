<doc sitename="Il Fatto Quotidiano" title="Bossi, il ritorno: &quot;Mi ricandido&quot;. E &quot;Monti deve sparire dalla faccia della terra&quot; - Il Fatto Quotidiano" author="RQuotidiano" date="2012-12-13" url="http://www.ilfattoquotidiano.it/2012/12/13/bossi-ritorno-mi-ricandido-monti-deve-sparire-dalla-faccia-della-terra/444992/" hostname="ilfattoquotidiano.it" description="Torna Umberto Bossi, e i toni sono quelli di sempre: Mario Monti “deve solo sparire dalla faccia della terra, ha fatto tanti danni al Nord e alle famiglie”. L’attacco arriva dopo l’annuncio che Bossi alle prossime elezioni si ricandiderà, come spiega ai giornalisti a Montecitorio, “a meno che la Lega decida di non venire più a Roma …" categories="Elezioni 2013" tags="Lega;Mario Monti;Silvio Berlusconi;Umberto Bossi" fingerprint="bcf855e0ed2ee854">
  <main>
    <head rend="h1">Bossi, il ritorno: “Mi ricandido”. E “Monti deve sparire dalla faccia della terra”</head>
    <graphic src="https://st.ilfattoquotidiano.it/wp-content/uploads/2012/06/bossi-interna-nuova1.jpg"/>
    <p>Torna <hi rend="#b">Umberto Bossi</hi>, e i toni sono quelli di sempre: <hi rend="#b">Mario Monti</hi> “deve solo sparire dalla faccia della terra, ha fatto tanti danni al Nord e alle famiglie”. L’attacco arriva dopo l’annuncio che Bossi alle prossime elezioni si ricandiderà, come spiega ai giornalisti a <hi rend="#b">Montecitorio</hi>, “a meno che la <hi rend="#b">Lega</hi> decida di non venire più a <hi rend="#b">Roma</hi> e passare a mezzi più espliciti, più rumorosi”. Ovvero “tirare fuori i <hi rend="#b">fucili</hi> e raggiungere la forza nelle regioni del Nord”. In sintesi, spiega, “o lotta in Parlamento o lotta popolare”. Poi si sente in dovere di precisare che non diventerbbe “mai e poi mai <hi rend="#b">senatore a vita</hi>, è una cosa che non accetterei mai. Senatur sì, ma per scelta popolare”.</p>
    <p>L’ex segretario della Lega, visto in parlamento insieme all’ex ministro <hi rend="#b">Giulio Tremonti</hi>, attacca <hi rend="#b">Monti</hi> e difende <hi rend="#b">Berlusconi</hi>. Tutti se la prendono con quest’ultimo, lamenta, “tutti i poteri sono contro di lui, mentre lui è una brava persona. Non è come Monti, non ha mai fatto <hi rend="#b">suicidare nessuno</hi>, né fa gli interessi delle banche”. </p>
    <p>Quanto alla possibile alleanza nelle regioni del nord, <ref target="http://tv.ilfattoquotidiano.it/2012/12/10/maroni-o-albertini-inizia-vertice-pdl/213780/">oggetto di un recente vertice nella residenza milanese del Cavaliere</ref>, “non è arrivata nessuna minaccia”. Ma “non so se ci sono le condizioni. Se ne occupa <hi rend="#b">Maroni</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>