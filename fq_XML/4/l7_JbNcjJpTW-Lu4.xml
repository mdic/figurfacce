<doc sitename="Il Fatto Quotidiano" title="Berlusconi, condono ad personam: azzererebbe condanna per frode fiscale - Il Fatto Quotidiano" author="Gianni Barbacetto" date="2013-02-22" url="http://www.ilfattoquotidiano.it/2013/02/22/berlusconi-condono-ad-personam-azzererebbe-condanna-per-frode-fiscale/508139/" hostname="ilfattoquotidiano.it" description="E se il “condono tombale” di cui parla il candidato Silvio Berlusconi fosse (anche) un favore all’imputato Silvio Berlusconi? Da giorni semina i suoi interventi di proposte choc sulle tasse. “Sono assolutamente d’accordo a fare il condono tombale, io l’ho sempre detto. La sinistra è sempre stata contraria, ma se ora ci daranno la maggioranza …" categories="Elezioni 2013" tags="Condono Tombale;Leggi ad personam;Processo Mediaset;Silvio Berlusconi" fingerprint="abaa30697bf68481">
  <main>
    <head rend="h1">Berlusconi, condono ad personam: azzererebbe condanna per frode fiscale</head>
    <graphic src="https://st.ilfattoquotidiano.it/wp-content/uploads/2013/02/berlusconi-comizio-interna-nuova.jpg" alt="Silvio Berlusconi"/>
    <p>E se il “<hi rend="#b">condono tombale</hi>” di cui parla il candidato <hi rend="#b">Silvio Berlusconi</hi> fosse (anche) un favore all’<hi rend="#b">imputato Silvio Berlusconi</hi>? Da giorni semina i suoi interventi di proposte choc sulle tasse.<ref target="http://www.ilfattoquotidiano.it/2013/02/08/berlusconi-favorevole-ai-diritti-civili-alle-coppie-di-fatto-anche-se-gay/493450/"> “Sono assolutamente d’accordo a fare il condono tombale, io l’ho sempre detto. La sinistra è sempre stata contraria, ma se ora ci daranno la maggioranza penso dovremmo farlo”. Così aveva detto il 4 febbraio a La 7</ref>, nel programma L’aria che tira di Myrta Merlino. “<hi rend="#b">Equitalia</hi> è un rullo compressore che ha distrutto il sistema con cui <hi rend="#b">Giulio Tremonti</hi> l’ha fatta nascere”. È vero che nei giorni successivi ha fatto un po’ di marcia indietro e a Rainews ha precisato: “Il condono tombale si potrà fare solo dopo una profonda riforma del sistema fiscale”. Ma gli effetti mediatici degli annunci resistono alle puntualizzazioni: i suoi elettori da riconquistare sono accarezzati da proposte che sono miele per chi le tasse non le paga e proprio non le vuole pagare, e magari ha anche contenziosi con il fisco e con Equitalia.</p>
    <p>Quelle promesse elettorali hanno però una conseguenza che nessuno finora ha rilevato: potrebbero risolvere con un tratto di penna anche i<hi rend="#b"> problemi – fiscali e giudiziari – di Berlusconi</hi>. Sì, <ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">il candidato del centrodestra ha sul groppone una condanna a 4 anni in primo grado per frode fiscale</ref>, con in più pene accessorie che vanno dall<hi rend="#b">’interdizione dai pubblici uffici</hi> per 5 anni, all’interdizione per 3 anni dagli uffici direttivi delle imprese. Con i suoi coimputati, inoltre, Berlusconi dovrà risarcire <hi rend="#b">10 milioni di euro</hi> all’Agenzia delle entrate. Sono gli effetti del processo Mediaset, andato a sentenza a Milano il 26 ottobre 2012. Intanto a Roma è ancora aperto un altro procedimento per frode fiscale, il processo <hi rend="#b">Mediatrade</hi>: la Cassazione sta decidendo se chiudere o no la partita.</p>
    <p>Ebbene: un condono tombale potrebbe mettere la parola fine anche alle vicende giudiziarie Mediatrade e Mediaset, <hi rend="#b">azzerando la condanna</hi> e le pene accessorie già incassate in primo grado. Intendiamoci: non sarebbe una scelta facile e indolore. I condoni sono contrari alle raccomandazioni dell’<hi rend="#b">Unione europea</hi>, ci mettono in rotta di collisione con l’Europa. Alcuni dei condoni varati in passato, poi, non hanno avuto le conseguenze che qui si ipotizzano: ne potevano beneficiare soltanto coloro nei cui confronti non erano ancora state iniziate ispezioni e verifiche fiscali. Eppure il condono può essere accoppiato con l’<hi rend="#b">amnistia</hi> per i reati d’infedeltà fiscale (è già successo). E il condono tombale del 2002, per dire, era invece tombale davvero: copriva di tutto e di più, le irregolarità non solo sulle dichiarazioni dei redditi, ma anche sulle verifiche e sulle ispezioni, sugli accertamenti, sulle cartelle e perfino su tutto il contenzioso non ancora arrivato in Cassazione.</p>
    <p>Ecco dunque che il provvedimento di legge che vara un condono può essere scritto in modo da far rientrare anche l’azzeramento delle sentenze su Berlusconi. E non sarebbe comunque la prima <hi rend="#b">legge ad personam</hi> varata in questo Paese. Nel programma di Berlusconi, del resto, qualcosa è già scritto chiaro: lo Stato dovrà rinunciare a incassare sanzioni e interessi da chi non ha pagato le tasse in passato. Un aiuto agli imprenditori in difficoltà? No, semmai un premio a chi ha evaso e un insulto a chi invece ha pagato le tasse, magari facendo fatica e rateizzando i versamenti .</p>
    <p>Un altro punto del programma berlusconiano è l’abolizione, per chi fa un ricorso fiscale o apre una contestazione davanti al giudice, dell’obbligo di pagare comunque subito almeno un terzo di quanto richiesto dal fisco. È una misura introdotta per evitare<hi rend="#b"> liti temerarie</hi>. Cancellare questa norma significa incentivare i contenziosi: chiunque sarebbe tentato di aprire un ricorso, per sospendere tutti i pagamenti in attesa degli eventi. Dunque non è così fuori dal mondo l’ipotesi di un condono <hi rend="#b">salva-Silvio</hi>. Gli effetti cancella-condanne fiscali sono complicati da raggiungere, ma non impossibili.</p>
    <p>Dipende da come la legge viene scritta. Anche i passi indietro dei giorni scorsi potrebbero essere superati d’un balzo, nel caso Berlusconi vedesse la possibilità concreta di risolvere i suoi problemi: carcere, interdizioni, risarcimenti. Naturalmente dovrebbe vincere le elezioni: ma questa è un’altra storia.</p>
    <p>
      <hi rend="#b">Da </hi>
      <hi rend="#b">Il Fatto Quotidiano</hi>
      <hi rend="#b"> del 21 febbraio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>