<doc sitename="Il Fatto Quotidiano" title="Berlusconi, Grillo cita Battisti: &quot;Ancora tu? Non dovevamo rivederci più?&quot; - Il Fatto Quotidiano" author="RQuotidiano" date="2012-12-08" url="http://www.ilfattoquotidiano.it/2012/12/08/berlusconi-grillo-cita-battisti-ancora-tu-non-dovevamo-rivederci-piu/439965/" hostname="ilfattoquotidiano.it" description="“Ancora tu? Ma non dovevamo rivederci più?”. Beppe Grillo sceglie Lucio Battisti per parlare del ritorno in campo di Silvio Berlusconi, evocando nel suo consueto post la “riesumazione di Berlusconi” e spiegando inoltre che di fronte a questo fatto, e alla prospettiva di voto anticipato, “non sembra che gli italiani siano sconvolti o sorpresi, molti al grido di ‘aridatece il …" categories="Politica" tags="Beppe Grillo;Movimento 5 Stelle;Silvio Berlusconi;Spread" fingerprint="45f810acdb7c3574">
  <main>
    <head rend="h1">Berlusconi, Grillo cita Battisti: “Ancora tu? Non dovevamo rivederci più?”</head>
    <graphic src="https://st.ilfattoquotidiano.it/wp-content/uploads/2012/11/grillo_folli_interna_nuova.jpg"/>
    <p>“Ancora tu? Ma non dovevamo rivederci più?”. <hi rend="#b">Beppe Grillo </hi>sceglie <hi rend="#b">Lucio Battisti</hi><ref target="http://www.ilfattoquotidiano.it/2012/12/08/pisanu-pdl-va-a-destra-uniamo-moderati-e-fini-rottama-berlusconi-dinosauro/439854/">per parlare del ritorno in campo di Silvio Berlusconi</ref>, evocando nel suo consueto post la “riesumazione di Berlusconi” e spiegando inoltre che di fronte a questo fatto, e alla prospettiva di voto anticipato, “non sembra che gli italiani siano sconvolti o sorpresi, molti al grido di ‘aridatece il puzzone’ vogliono liberarsi il prima possibile di </p>
    <p><hi rend="#b">Monti</hi>rimettendo allo psiconano ogni peccato. Rigor Montis ci ha messo del suo, insieme a una stampa montiana compiacente fino al leccaculismo più esasperato”, è la reprimenda del</p>
    <p><hi rend="#b">leader Cinque Stelle</hi>.</p>
    <p>“L’agenda Monti, sottoscritta con voluttà dal pdmenoelle, prevedeva un solo punto: lo <hi rend="#b">spread</hi>, ma lo spread – considera Grillo – non si mangia e soprattutto non dipende da Monti, ma dalle agenzie di rating internazionali. Lo spread che è salito alle stelle in estate (colpa dei mercati?) e sotto i 300 punti a dicembre (merito di Monti?) è una variabile indipendente dal governo. E’ un guinzaglio per tenere sotto controllo la politica italiana, una corda che si stringe a piacere in mano alla finanza internazionale”.</p>
    <p>“Non si vive di solo spread, e di spread, con la politica di Rigor Montis, si può solo morire”, martella Grillo che demolisce la stagione del governo dei tecnici e sintetizza così l’atteggiamento del Paese: “L’italiano è letteralmente terrorizzato da altri cinque anni di montismo, le aziende se possono scappano all’estero. Molti proprietari semplicemente le chiudono e portano i loro capitali altrove. Lo psiconano lo sa e lo sanno meglio di lui i suoi sondaggisti. Monti, i suoi aedi, la distruzione di una nazione in nome dello spread, non li sopporta più nessuno. Non si vive di solo spread. L’Italia – pronostica – è una pentola a pressione sul punto di esplodere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>