<doc sitename="Il Fatto Quotidiano" title="Bossi: &quot;Monti è il re delle banalità&quot;. E Berlusconi prosegue la sua maratona tv - Il Fatto Quotidiano" author="RQuotidiano" date="2012-12-24" url="http://www.ilfattoquotidiano.it/2012/12/24/bossi-monti-e-re-delle-banalita-e-berlusconi-prosegue-sua-maratona-tv/454916/" hostname="ilfattoquotidiano.it" description="L’onda lunga del discorso di Monti si fa sentire anche alla vigilia di Natale. L’ultimo attacco al premier uscente è quello del leader della Lega, Umberto Bossi: “Quello di Monti è stato un discorso pieno di banalità, di stampo comunistoide. Lui è il re delle banalità, spero che lo caccino via”. E continua: “Noi siamo contro …" categories="Elezioni 2013" tags="Imu;Mario Monti;Silvio Berlusconi;Umberto Bossi" fingerprint="ef9d5a7efc0dc28d">
  <main>
    <head rend="h1">Bossi: “Monti è il re delle banalità”. E Berlusconi prosegue la sua maratona tv</head>
    <graphic src="https://st.ilfattoquotidiano.it/wp-content/uploads/2012/12/bossi_interna_nuova.jpg"/>
    <p>L’onda lunga del <ref target="http://www.ilfattoquotidiano.it/2012/12/23/dopo-crisi-monti-in-conferenza-emergenza-finanziaria-superata/454019/">discorso di Monti</ref> si fa sentire anche alla vigilia di Natale. L’ultimo attacco al premier uscente è quello del leader della Lega, <hi rend="#b">Umberto Bossi</hi>: “Quello di Monti è stato un discorso pieno di banalità, di stampo comunistoide. Lui è il re delle banalità, spero che lo caccino via”. E continua: “Noi siamo contro Monti e le sue stupidaggini perché l’unica cosa che lui vuol fare è la <hi rend="#b">patrimoniale</hi> su tutto quello che si muove. Inventa tasse su tutto. Secondo me è uno pericoloso”.</p>
    <p>Bossi però non scioglie le riserve su un suo impegno deciso in <hi rend="#b">campagna elettorale</hi>: “Non so ancora bene cosa farò. Quello che so è che ho sentito nelle parole di Monti la fiera delle banalità, dei buoni propositi irrealizzabili. Questo dice che bisogna fare più figli e poi tassa, dice che bisogna aumentare la produttività ma il problema è che facendo come lui le aziende le ammazza di tasse”.</p>
    <p>Non conosce sosta, nel frattempo, il tour de force televisivo di <hi rend="#b">Silvio Berlusconi</hi>. Il leader del Pdl, ospite degli studi di <hi rend="#i">TgCom24</hi>, è tornato a contestare <ref target="http://www.ilfattoquotidiano.it/2012/12/24/agenda-monti-ecco-manifesto-politico-del-professore-dalla-casta-alle-tasse/454503/">l’agenda Monti</ref>, pur ammettendo di non averla letta: “Sono stato impegnato, me l’hanno raccontata i miei collaboratori, che mi hanno fatto capire che i nostri timori erano fondati: si va verso interventi sempre ispirati all’austerità economia con il mantenimento dell’<hi rend="#b">Imu</hi> e l’arrivo di altre imposte”. Secondo Berlusconi, quando Monti dice di non poter abolire la tassa sulla prima casa, dimostra di essere “lontanissimo dalla contabilità vera dei <hi rend="#b">conti dello Stato</hi>“. </p>
    <p>La ricetta del Cavaliere per uscire dalla crisi è in netto contrasto con quella del Professore: “Con tutte queste minacce di andare male il fattore psicologico è il primo fattore di crisi. Gli italiani sono <hi rend="#b">impauriti</hi>, bisogna dar loro speranza”. Secondo Berlusconi “se si continua così si va al disastro. Bisogna invertire la rotta” e si dice ottimista in vista delle elezioni: “In pochi giorni, grazie a poche apparizioni in tv, il Pdl è salito al 20% dei consensi e ho la fondata convinzione che possiamo raggiungere la vetta del 40% e vincere elezioni, <hi rend="#b">per il male mio e il bene dell’Italia</hi>“. </p>
    <p>Nonostante le diverse apparizioni in tv degli ultimi giorni, Berlusconi lamenta di non essere ancora stato invitato a una trasmissione in <hi rend="#b">prima serata</hi>: “”D’Alema ieri sera a ‘Che tempo che fa’ ha raccolto un numero di spettatori pari a tutti quelli che io ho raggiunto con tutti i miei interventi televisivi andando in tarda serata o nel pomeriggio. Attendo ancora un invito per un programma di prime time. In mancanza d’altro mi sono fatto invitare da <hi rend="#b">Santoro</hi>“. Il leader del Pdl conferma dunque la sua partecipazione a “Servizio Pubblico”, come già anticipato nell’intervento di domenica a “L’Arena” di Giletti: “Mi è troppo simpatico <hi rend="#b">Travaglio</hi> – aveva detto il Cavaliere motivando la sua volontà di accettare l’invito di Santoro -, più c’è scontro e più la realtà emerge”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>