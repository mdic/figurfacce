<doc sitename="Il Fatto Quotidiano" title="Berlusconi dona 50mila euro a una coppia di disoccupati. &quot;Babbo Natale esiste&quot; - Il Fatto Quotidiano" author="Stefano De Agostini" date="2014-01-06" url="http://www.ilfattoquotidiano.it/2014/01/06/berlusconi-dona-50mila-euro-a-una-coppia-di-disoccupati-babbo-natale-esiste/833243/" hostname="ilfattoquotidiano.it" description="“Ai miei figlioli, quando cresceranno, continuerò a dire che Babbo Natale esiste”. Il Babbo Natale protagonista di questa storia si chiama Silvio Berlusconi, mentre i figli sono quelli di Tommasina Pisciottu e Mario Padovan, due disoccupati di Pordenone. Secondo quanto riporta ilgazzettino.it, la coppia, in attesa di due gemelli, ha chiesto aiuto al leader di Forza …" categories="Cronaca" tags="Disoccupazione;Pordenone;Silvio Berlusconi" fingerprint="f8b5de2ca42fc629">
  <main>
    <head rend="h1">Berlusconi dona 50mila euro a una coppia di disoccupati. “Babbo Natale esiste”</head>
    <graphic src="https://st.ilfattoquotidiano.it/wp-content/uploads/2014/01/berlusconi-bambini-640.jpg"/>
    <p>“Ai miei figlioli, quando cresceranno, continuerò a dire che <hi rend="#b">Babbo Natale</hi> esiste”. Il Babbo Natale protagonista di questa storia si chiama <hi rend="#b">Silvio Berlusconi</hi>, mentre i figli sono quelli di <hi rend="#b">Tommasina Pisciottu</hi> e <hi rend="#b">Mario Padovan</hi>, due disoccupati di <hi rend="#b">Pordenone</hi>. Secondo quanto riporta <hi rend="#i">ilgazzettino.it</hi>, la coppia, in attesa di due gemelli, ha chiesto aiuto al leader di <hi rend="#b">Forza Italia</hi>, che è arrivato insieme agli auguri di Natale: tre assegni circolari per un totale di <hi rend="#b">50mila euro</hi>.</p>
    <p>Il signor Padovan, come racconta la moglie, ha perso il lavoro a causa della <hi rend="#b">crisi</hi> ed è caduto in una profonda <hi rend="#b">depressione</hi>. I due hanno così deciso, ai primi di dicembre, di prendere carta e penna e scrivere al Cavaliere la loro storia e le loro difficoltà. E la risposta è arrivata proprio durante le vacanze natalizie. Una lettera spedita da Arcore, che conteneva, oltre agli assegni, un biglietto a dir poco particolare. “Grazie per gli auguri!”, scrive l’ex premier. “A 77 anni compiuti, sono ancora qui per resistere a questa <hi rend="#b">sinistra</hi> e alla sua <hi rend="#b">magistratura</hi>, pericolosa per l’Italia, per la democrazia, per la nostra libertà”. Firmato Silvio Berlusconi.</p>
    <p>“Non ci sono parole per descrivere quello che ho provato”, ha spiegato la signora Pisciottu a<hi rend="#i"> ilgazzettino.it</hi>. “Sono consapevole che molti di voi giornalisti non amano Berlusconi ma, al di là di quello che può aver fatto o non fatto, con me è stato un <hi rend="#b">uomo meraviglioso e generoso</hi>, al contrario di tanti altri che potevano fare qualcosa e non hanno fatto nulla”. <ref target="http://tv.ilfattoquotidiano.it/2013/01/11/servizio-pubblico-berlusconi-a-santoro-io-sono-generoso/216550/">Una generosità che, tra l’altro, il Cavaliere non ha mai nascosto</ref>. Soprattutto quando si trattava di elargire soldi e regali a giovani e graziose ragazze “in difficoltà”, da <hi rend="#b">Ruby</hi> a <hi rend="#b">Sabina Began</hi>.</p>
    <p>Ma se c’è chi beneficia del grande cuore del Cavaliere, c’è anche chi, tra i 3,1 milioni di disoccupati italiani, dovrà contare solo sulle proprie forze. E’ il caso, per esempio, di <hi rend="#b">Maria Rosaria D’Angelo</hi>. La signora napoletana, 39 anni, vedova con tre figli, di cui due con problemi di salute, <ref target="http://www.ilfattoquotidiano.it/2011/01/19/e-il-premier-generoso-disse-non-mi-faccio-carico-di-casi-individuali/87226/">scrisse cinque lettere chiedendo aiuto a Berlusconi quando era premier</ref>. La risposta, però, non fu la stessa arrivata ai coniugi Padovan. “Il presidente del Consiglio non può occuparsi di situazioni personali”, era scritto nella lettera inviata da Palazzo Chigi.</p>
    <p>In effetti, il Cavaliere, per quanto ricco e generoso, non può certo aiutare tutti. Se dovesse dare fondo a tutta la fortuna della sua famiglia – stimata in 6,2 miliardi di dollari da Forbes – e regalare 50mila euro a tutti i disoccupati italiani, potrebbe fare felici “solo” 80mila senza lavoro. E se volesse accontentare proprio tutti, con il suo patrimonio potrebbe dare circa 1.500 euro a ogni persona senza impiego. Continuando a fare i conti in tasca al Cavaliere, si può infine calcolare l’impatto del regalo ai coniugi Padovan sulla fortuna di casa Berlusconi. Se si rapporta la ricchezza dell’ex premier a quella dell’italiano medio, di poco superiore a 140mila euro secondo Bankitalia, risulta che il suo contributo di 50mila euro equivarrebbe a un esborso di circa <hi rend="#b">1,50 euro</hi> per un “comune mortale”. <hi rend="#b">Poco più di un caffè</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>