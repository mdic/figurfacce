<doc sitename="Il Fatto Quotidiano" title="Elezioni 2013, De Mita &amp; C.: da sinistra a destra il seggio è ereditario - Il Fatto Quotidiano" author="Sara Nicoli" date="2013-01-09" url="http://www.ilfattoquotidiano.it/2013/01/09/elezioni-2013-de-mita-da-sinistra-a-destra-carica-dei-figli-di-seggio-ereditario/464811/" hostname="ilfattoquotidiano.it" description="Le tradizioni, si sa, non si toccano. E i mestieri, si ereditano. Specie in politica. Cominciano a trapelare i nomi dei nuovi, possibili parlamentari, ed è tutto un florilegio di figli, nipoti, fratelli, mogli e cugini pronti a coprire uno scranno parlamentare che, in alcuni casi, viene ‘passato’ addirittura alla terza generazione. Succede in casa …" categories="Elezioni 2013" tags="Liste Elettorali;Mario Monti;Pier Ferdinando Casini;Pier Luigi Bersani;Silvio Berlusconi" fingerprint="2f84d17c48eea831">
  <main>
    <head rend="h1">Elezioni 2013, De Mita &amp; C.: da sinistra a destra il seggio è ereditario</head>
    <graphic src="https://st.ilfattoquotidiano.it/wp-content/uploads/2012/09/aula-interna-nuova.jpg"/>
    <p>Le tradizioni, si sa, non si toccano. E i mestieri, si ereditano. Specie in <hi rend="#b">politica</hi>. Cominciano a trapelare i nomi dei nuovi, possibili <hi rend="#b">parlamentari</hi>, ed è tutto un florilegio di figli, nipoti, fratelli, mogli e cugini pronti a coprire uno scranno parlamentare che, in alcuni casi, viene ‘passato’ addirittura alla terza generazione. Succede in casa Pdl. Alle <hi rend="#b">prossime elezioni</hi> verrà candidata <hi rend="#b">Katia Gentile</hi>, vice sindaco di Cosenza, figlia dell’assessore regionale ai lavori pubblici Pino e nipote di <hi rend="#b">Antonio Gentile</hi>, senatore del Cavaliere. Quando si dice, buon sangue non mente. Vale anche per <hi rend="#b">Luca Morrione</hi>, presidente del consiglio comunale di Cosenza, figlio dell’ex deputato Ennio, oggi consigliere regionale, sempre in quota Pdl. Ma una famiglia, in fondo, ce l’hanno tutti. E anche nel Pd ai legami affettivi ci tengono. Debutterà quindi nelle <hi rend="#b">liste democratiche</hi> del Lazio <hi rend="#b">Marietta Tidei</hi>, figlia dell’ex deputato e avvocato <hi rend="#b">Pietro Tidei</hi>, che comunque ha avuto un’ottima affermazione alle primarie (8 mila preferenze) e si riproporrà <hi rend="#b">Daniela Cardinale</hi>, già deputata nel 2008 e figlia dell’ex ministro delle Comunicazioni, <hi rend="#b">Salvatore Cardinale</hi>.</p>
    <p>Ma ci sono poi anche le famiglie ‘allargate’. Ed ecco in Sicilia, <hi rend="#b">Francantonio Genovese</hi>, ex sindaco di Messina, mister 20mila preferenze e nipote dell’ex ministro Dc, <hi rend="#b">Nino Gullotti</hi>, caldeggia e fa eleggere alle primarie (con ben 12 mila preferenze) la ‘figlioccia’ <hi rend="#b">Maria Tindargullo</hi>. Le vere new entry, però, sono altre. Siamo sempre a Salerno, dove taglierà il nastro della politica nazionale <hi rend="#b">Simone Valiante</hi>, figlio di Antonio Valiante, ex deputato Pd, da 40 anni deus ex machina della politica salernitana, forse in coppia con <hi rend="#b">Federico Conte</hi>, anche lui figlio d’arte (il padre è l’ex ministro socialista Carmelo Conte), mentre l’avvocato <hi rend="#b">Giuseppe Stellato</hi>, oggi capogruppo Pd in provincia di Caserta, manderà la moglie <hi rend="#b">Camilla Sgambato</hi> a Montecitorio: è arrivata quarta alle primarie con 4600 voti. Si poteva fare meglio.</p>
    <p>I veri difensori della ‘famiglia’, però, si annidano principalmente nell’Udc. E così la lista di <hi rend="#b">Casini</hi> alla Camera terrà conto delle esigenze ‘familiari’ di tutti quelli esclusi dalle tagliole delle regole montiane. Svetteranno, quindi, nei collegi della Campania 2, due rampolli di nobile lignaggio, <hi rend="#b">Giuseppe De Mita</hi>, nipote di Ciriaco, e <hi rend="#b">Giampiero Zinzi</hi>, figlio di Domenico, uomo di riferimento anche di Noi Sud. Lascerà poi lo scranno di deputato il foggiano <hi rend="#b">Angelo Cera</hi>, una vita a Montecitorio, per far posto al figlio Napoleone (la promessa strappata alla viva voce di Casini), così come l’eurodeputato <hi rend="#b">Gino Trematerra</hi>, che ha ottenuto la candidatura del figlio Michele, oggi assessore regionale all’agricoltura in Regione Campania. E mentre si attende di sapere come verrà coperto il posto lasciato dall’ex deputato <hi rend="#b">Franco Quattrone</hi> (si sta trattando a Catanzaro con il fratello Aldo, rettore all’Università, per tenere sempre alto il nome della famiglia), sempre in Campania lascerà dopo 11 legislature <hi rend="#b">Teresio Delfino</hi>. Ma anche qui, nessuno strappo alla famiglia, in casa Udc. Al suo posto entrerà Giuseppe, scalpitante rampollo segretario provinciale del partito a Cuneo, ma soprattutto marito della biondissima portavoce del segretario Casini, <hi rend="#b">Roberta De Marco</hi>. Insomma, tutto in famiglia, la tradizione non mente.</p>
    <p>
      <hi rend="#i">da Il Fatto Quotidiano dell’8 gennaio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>