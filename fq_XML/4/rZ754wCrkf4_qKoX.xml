<doc sitename="Il Fatto Quotidiano" title="Decadenza, Berlusconi gioca l'ultima carta. La speranza è il Consiglio di Stato - Il Fatto Quotidiano" author="Thomas Mackinson" date="2013-09-13" url="http://www.ilfattoquotidiano.it/2013/09/13/decadenza-berlusconi-gioca-lultima-carta-speranza-e-consiglio-di-stato/711205/" hostname="ilfattoquotidiano.it" description="I giornali lo dipingono come un uomo disperato. Rinchiuso ad Arcore, con Dudù in grembo, circondato da amici, parlamentari e familiari, Silvio Berlusconi, per i quotidiani, si arrovella e non sa che cosa fare. Dimettersi? Combattere in parlamento? Fuggire? In realtà una strategia per tentare di evitare la decadenza da senatore, dopo la condanna per …" categories="Giustizia" tags="Consiglio di Stato;Decadenza Berlusconi;Giuliano Amato;Michele Iorio;Silvio Berlusconi" fingerprint="ed8852b37a4a5807">
  <main>
    <head rend="h1">Decadenza, Berlusconi gioca l’ultima carta. La speranza è il Consiglio di Stato</head>
    <graphic src="https://st.ilfattoquotidiano.it/wp-content/uploads/2013/09/berlusconi-processo-mediaset_interna-nuova.jpg" alt="Silvio Berlusconi al Processo Mediaset"/>
    <p>I giornali lo dipingono come un uomo disperato. Rinchiuso ad <hi rend="#b">Arcore</hi>, con <hi rend="#b">Dudù</hi> in grembo, circondato da amici, parlamentari e familiari, <hi rend="#b">Silvio Berlusconi</hi>, per i quotidiani, si arrovella e non sa che cosa fare. Dimettersi? Combattere in parlamento? Fuggire?</p>
    <p>In realtà una strategia per tentare di evitare la <hi rend="#b">decadenza da senatore</hi>, dopo la condanna per frode fiscale, il Cavaliere ce l’ha ancora. È un piano segreto e rischioso che passa per il <hi rend="#b">Consiglio di Stato</hi>, “la corte di appello del Tar”, presieduta da <hi rend="#b">Giovanni Giovannini</hi>, nei primi anni Ottanta già capo di gabinetto del presidente del consiglio di <hi rend="#b">Bettino Craxi</hi>. Berlusconi infatti spera che sia proprio il Consiglio di Stato a rinviare la <hi rend="#b">legge Severino</hi> alla <hi rend="#b">Corte Costituzionale</hi>. E si augura che lo faccia nelle prossime settimane prima del <hi rend="#b">voto di palazzo Madama</hi> sulla sua espulsione. Se viene investita per tempo la <hi rend="#b">Consulta</hi>, ragiona il Cavaliere, anche il Parlamento si dovrà bloccare in attesa della decisione. Per questo Berlusconi ha ordinato ai suoi di prendere più tempo possibile.</p>
    <p>L’asso nella manica è rappresentato dall’ex presidente pidiellino della regione Molise, <hi rend="#b">Angelo Michele Iorio</hi>, condannato il 22 febbraio a un anno e 6 mesi per abuso di ufficio. <ref target="http://www.ilfattoquotidiano.it/2013/08/25/legge-severino-gia-37-decaduti-ma-per-pdl-e-incostituzionale-solo-per-b/691386/">Sulla base della legge Severino, Iorio è stato dichiarato decaduto</ref> da consigliere regionale dal governo Monti il 28 marzo. Il fatto che il suo reato fosse stato commesso prima dell’entrata in vigore delle nuove norme sulla politica pulita – argomento forte dei supporter di Berlusconi contro la decadenza – non lo ha salvato dall’esclusione dal consiglio regionale, dove era stato eletto il 16 marzo. Il ricorso di Iorio al Tar non è stato accolto per “<hi rend="#b">difetto giurisdizionale</hi>”. I giudici della prima sezione di Campobasso il 27 giugno scorso hanno infatti rimesso la questione al tribunale ordinario, rilevando però anche l’i<hi rend="#b">nfondatezza delle obiezioni alla legge</hi>. Il politico molisano però non si è dato per vinto e ha fatto appello al Consiglio di Stato (che nella giustizia amministrativa è anche Cassazione, dato che i suoi verdetti sono definitivi) che a giorni, almeno secondo l’avvocato che difende il consigliere subentrato a Iorio, Giuseppe Ruta, dovrebbe indicare la data della prima udienza. Comunque in tempo utile per riverberarsi sull’altro scacchiere, quello della giunta al Senato.</p>
    <p>Il legale di Iorio solleverà lì la questione di legittimità costituzionale? È più che probabile. Iorio, come molti degli altri amministratori pubblici fatti uscire dalla scena politica in virtù della nuova legge, è del resto assistito dal principe del Foro di Roma, <hi rend="#b">Beniamino Caravita di Torrito</hi>, già difensore dell’ex governatore lombardo <hi rend="#b">Roberto Formigoni </hi>nella vicenda delle firme false. Torrito, che fa parte di un’associazione di giuristi legati al <hi rend="#b">Pdl</hi>, è l’<ref target="http://www.ilfattoquotidiano.it/2013/08/28/decadenza-berlusconi-monti-si-alla-grazia-se-cavaliere-si-ritira-da-vita-politica/694141/">autore di uno dei sei pareri pro-veritate depositati da Berlusconi alla giunta per le immunità del Senato</ref> per sostenere che la legge Severino è una norma penale e che quindi non può avere <hi rend="#b">effetto retroattivo</hi>. Caravita è ben introdotto nelle cose della politica tanto da far parte del <ref target="http://www.ilfattoquotidiano.it/2013/06/04/riforme-ecco-saggi-bipartisan-di-letta-da-violante-a-frattini/616499/">comitato di 35 saggi nominati dal premier Enrico Letta per riformare la Costituzione</ref>. Ilfattoquotidiano.it in questi giorni lo ha cercato più volte, senza però essere mai richiamato. Certo è che nelle 17 pagine depositate in giunta da Toritto e altri due avvocati sono riportati esattamente i contenuti del ricorso che il legale ha preparato per Iorio al Tar della Molise.</p>
    <p>Ma quante chance ha il Cavaliere che l’operazione consiglio di Stato-consulta vada in porto? Non è chiaro. Le variabili sono molte. La prima è il tempo. Per giocarsi questa partita <ref target="http://www.ilfattoquotidiano.it/2013/09/12/decadenza-berlusconi-voto-su-relazione-18-letta-non-facciamoci-del-male/709772/">il voto sulla decadenza di Berlusconi deve slittare il più in là possibile</ref>. L’avviso dell’udienza del Consiglio di Stato, anche se atteso, non è ancora arrivato. La seconda variabile è il peso dei precedenti. Anzi, di un precedente. Il primo “decaduto” a provare il ricorso è stato <hi rend="#b">Marcello Miniscalco</hi> (che i giornali si ostinano a indicare come <hi rend="#i">Maniscalco</hi>), escluso dalle liste del Pdl anche lui in Molise a seguito di una condanna per un abuso d’ufficio commesso ben 18 anni fa. Si è rivolto al Tar che ha bocciato il ricorso, quindi al Consiglio di Stato che con <ref target="http://www.ilfattoquotidiano.it/wp-content/uploads/2013/09/caso-miniscalco-1.pdf">la sentenza del 6 febbraio scorso ha stroncato le speranze di impallinare la Severino su costituzionalità e retroattività (leggi)</ref>. La sentenza smonta tutte le contestazioni citando precedenti pronunce della Corte sull’incandidabilità per reati gravi (n.407 del 29 ottobre 1992, n. 118 del 31 marzo 1994 e così via). “Le considerazioni svolte conducono anche a un giudizio di <hi rend="#b">manifesta infondatezza</hi> delle questioni di legittimità costituzionale svolte dall’appellante”, mettono nero su bianco supremi i giudici amministrativi.</p>
    <p>Basta per scongiurare il rischio di rinvio alla Corte costituzionale? No, perché questa è una sentenza della Quinta sezione del Consiglio di Stato (peraltro <ref target="http://www.ilfattoquotidiano.it/2013/09/09/decadenza-berlusconi-anche-scalfari-e-violante-tra-fonti-a-favore-del-cavaliere/706603/">messa alla berlina dalla relazione del pidiellino Augello in giunta per le elezioni al Senato</ref>), e una diversa sezione potrebbe decidere altrimenti. Il Consiglio di Stato, inoltre, è un organismo estremamente politico: almeno un quarto delle nomine dei suoi componenti passa sui tavoli del presidente della Repubblica e del Consiglio dei ministri. A Palazzo Spada, per dire, sono di casa <hi rend="#b">Nicolò Pollari</hi>, <hi rend="#b">Patroni Griffi</hi>, <hi rend="#b">Franco Frattini</hi>, <hi rend="#b">Antonio Catricalà</hi>… Il presidente è l’ex capo di gabinetto di Craxi <hi rend="#b">Giorgio Giovannini</hi>. La strada è dunque abbondantemente presidiata dai partiti e per il Pdl diventa essenziale percorrerla tutta. Recentemente, fra l’altro, tutta la magistratura contabile è finita nel mirino della politica. Qualche settimana fa <hi rend="#b">Romano Prodi</hi> ha sparato a zero sull’efficienza dei tribunali amministrativi, Tar e Consiglio di Stato, proponendone l’<hi rend="#b">abolizione</hi>. A ergersi in difesa dei guidici contabili, raccontano fonti interne a Palazzo Spada, sarebbero stati proprio quei consiglieri in quota Pdl che avrebbero fornito ampie rassicurazioni da parte di Berlusconi, solitamente propenso ad attaccare i giudici, che la giustizia amministrativa non si tocca.</p>
    <p>E se poi davvero si arrivasse alla Corte costituzionale? <ref target="http://www.ilfattoquotidiano.it/2013/09/12/napolitano-nomina-giuliano-amato-giudice-della-consulta/709283/">Da due giorni tra i giudici siede Giuliano Amato</ref>, il dottor Sottile di craxiana memoria che ha attraversato governi e istituzioni dalla prima alla seconda Repubblica. Amato, ricorda Marco Travaglio su Il Fatto Quotidiano, in un’intervista a Report nel 2009 così illustrò il suo concetto di giustizia: “Quando discuto attorno a un tavolo tecnico e qualcuno dice ‘questa cosa è vietata’, io faccio aggiungere ‘tendenzialmente’…”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>