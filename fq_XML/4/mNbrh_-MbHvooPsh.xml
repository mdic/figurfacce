<doc sitename="Il Fatto Quotidiano" title="Moretti (Pd) avvisa il Pdl: &quot;Se governo cade, possibile 'Letta bis' con altra maggioranza&quot; - Il Fatto Quotidiano" author="RQuotidiano" date="2013-08-18" url="http://www.ilfattoquotidiano.it/2013/08/18/moretti-pd-avvisa-pdl-se-cade-governo-possibile-letta-bis-con-altra-maggioranza/686645/" hostname="ilfattoquotidiano.it" description="Il Pd avvisa il Pdl di non tirare troppo la corda. Perché – spiega l’onorevole Alessandra Moretti – se il governo dovesse cadere, il ritorno alle urne potrebbe non essere l’unica soluzione. “Letta potrebbe essere incaricato nuovamente a verificare una nuova maggioranza“. In un’intervista rilasciata a Rainews 24, la deputata del Partito Democratico fa il …" categories="Politica" tags="Enrico Letta;Giorgio Napolitano;Governo Letta;PD;PDL;Silvio Berlusconi" fingerprint="598ea2ed588f56ab">
  <main>
    <head rend="h1">Moretti (Pd) avvisa il Pdl: “Se governo cade, possibile ‘Letta bis’ con altra maggioranza”</head>
    <graphic src="https://st.ilfattoquotidiano.it/wp-content/uploads/2012/10/moretti_interna_nuova.jpg"/>
    <p>Il <hi rend="#b">Pd</hi> avvisa il <hi rend="#b">Pdl</hi> di non tirare troppo la corda. Perché – spiega l’onorevole <hi rend="#b">Alessandra Moretti</hi> – se il governo dovesse cadere, il ritorno alle urne potrebbe non essere l’unica soluzione. “<hi rend="#b">Letta</hi> potrebbe essere incaricato nuovamente a verificare una<hi rend="#b"> nuova maggioranza</hi>“.</p>
    <p>In un’intervista rilasciata a Rainews 24, la deputata del <hi rend="#b">Partito Democratico</hi> fa il punto sulla delicata situazione politica e le tensioni in corso all’interno della <hi rend="#b">maggioranza</hi> dopo la <hi rend="#b">condanna</hi> della Cassazione a <hi rend="#b">Silvio Berlusconi</hi>. ”Il presidente Letta sta governando molto <hi rend="#b">bene</hi>. La sua azione è molto efficace ed è molto sicuro nei confronti dell’<hi rend="#b">Europa</hi> e degli interventi che ha fatto sul piano europeo incitando una politica di sviluppo e crescita e abbandonando quella del rigore che ha caratterizzato questi ultimi anni”, ha affermato.</p>
    <p><hi rend="#b">Moretti</hi>, però, si è spinta anche oltre, provando a tratteggiare i possibili scenari di una <hi rend="#b">crisi</hi> governativa che è stata più volte ventilata dai falchi del Pdl. “Se il <hi rend="#b">Pdl</hi> dovesse, cosa che non auspico ovviamente, abbandonare – ha detto Moretti- credo che Letta potrebbe essere <hi rend="#b">incaricato</hi> nuovamente a verificare una nuova maggioranza che non escludo possa essere <hi rend="#b">formata</hi>. E ritengo che da questo punto di vista ci sarebbero tutte le <hi rend="#b">condizioni</hi> per farlo”.</p>
    <p>All’Adnkronos, inoltre, Moretti ha anche suggerito a <hi rend="#b">Berlusconi</hi> di uscire di scena: “La cosa migliore che potrebbe fare Berlusconi è un <hi rend="#b">passo indietro</hi>, dimostrando di mettere gli interessi del paese davanti a quelli personali. E’ questo che si aspettano gli italiani e anche il <hi rend="#b">Pdl</hi>. Lui potrebbe continuare a fare politica dall’esterno, come fa <hi rend="#b">Beppe Grillo</hi> per esempio, promuovendo così anche il ricambio generazionale necessario”.</p>
    <p>Dal <hi rend="#b">Pd</hi>, dunque, arriva un monito neanche troppo velato agli alleati/rivali del Pdl. Negli ultimi giorni, infatti, avevano tenuto banco le voci che vogliono<hi rend="#b"> Silvio Berlusconi</hi><ref target="http://www.ilfattoquotidiano.it/2013/08/17/governo-letta-berlusconi-tentato-dalla-rottura-fa-traballare-larghe-intese/686008/">valutare la possibilità di far saltare le larghe intese per tornare subito alle urne</ref>. Ma il <hi rend="#b">Pdl</hi> rischia di fare male i conti: sul tavolo, secondo Moretti, ci sarebbe anche l’ipotesi di un “<hi rend="#b">Letta bis</hi>“, con un’altra maggioranza, senza il Pdl. Anche perché, in caso di crisi, la parola tornerebbe al presidente della Repubblica. E Napolitano, che a fine luglio aveva <ref target="http://www.ilfattoquotidiano.it/2013/07/24/napolitano-voto-azzardo-elezioni-anticipate-patologia-italiana/665247/">definito un “azzardo” il ritorno al voto</ref>, potrebbe scegliere di non mandare subito il Paese alle urne, tanto più in assenza di una nuova legge elettorale alternativa al <hi rend="#b">Porcellum</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>