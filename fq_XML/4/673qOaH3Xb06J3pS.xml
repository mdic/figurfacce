<doc sitename="Il Fatto Quotidiano" title="Sciopero Forconi, Calvani: &quot;I veri infiltrati? Letta, Napolitano, Alfano e Berlusconi&quot; - Il Fatto Quotidiano" author="RQuotidiano" date="2013-12-11" url="http://www.ilfattoquotidiano.it/2013/12/11/sciopero-forconi-calvani-i-veri-infiltrati-sono-letta-napolitano-alfano-e-berlusconi/810238/" hostname="ilfattoquotidiano.it" description="“Le forze dell’ordine ci hanno chiesto di segnalare gli infiltrati alle nostre iniziative. Lo faremo. Ma i veri infiltrati sono Letta, Napolitano, Alfano, Berlusconi e Prodi, i più pericolosi d’Italia“. Nel terzo giorno di blocco dei Forconi, Danilo Calvani, uno dei leader del del Coordinamento 9 Dicembre, attacca i politici (“abbiamo un solo obiettivo: liberare il Paese da …" categories="Cronaca" tags="Angelino Alfano;Enrico Letta;Giorgio Napolitano;Movimento dei Forconi;Roma;Romano Prodi;Silvio Berlusconi" fingerprint="7ccf780c73ae42b6">
  <main>
    <head rend="h1">Sciopero Forconi, Calvani: “I veri infiltrati? Letta, Napolitano, Alfano e Berlusconi”</head>
    <graphic src="https://st.ilfattoquotidiano.it/wp-content/uploads/2013/12/calvani-interna-nuova-640.jpg"/>
    <p>“Le forze dell’ordine ci hanno chiesto di segnalare gli infiltrati alle nostre iniziative. Lo faremo. Ma i veri infiltrati sono <hi rend="#b">Letta</hi>, Napolitano, <hi rend="#b">Alfano</hi>, Berlusconi e <hi rend="#b">Prodi</hi>, i più pericolosi d’<hi rend="#b">Italia</hi>“. <ref target="http://www.ilfattoquotidiano.it/2013/12/11/sciopero-forconi-terzo-giorno-di-protesta-scontri-a-torino-e-blocchi-in-puglia/809186/">Nel terzo giorno di blocco dei Forconi</ref>, </p>
    <p><hi rend="#b">Danilo Calvani</hi>, uno dei leader del del</p>
    <p><hi rend="#i">Coordinamento 9 Dicembre</hi>, attacca i politici (“abbiamo un solo obiettivo: liberare il Paese da questi parassiti”) e avverte: “Se</p>
    <p><ref target="http://www.ilfattoquotidiano.it/2013/12/11/letta-chiede-la-fiducia-maggioranza-oggi-e-piu-coesa-archiviare-ventennio-sprecato/809214/">sarà votata la fiducia al governo</ref>sarà l’ennesimo</p>
    <p><hi rend="#b">colpo di Stato</hi>e noi in maniera democratica e civile e rispettando l’ordine costituito, faremo ciò che prevede la nostra</p>
    <p><hi rend="#b">Costituzione</hi>. Delegittimeremo questa classe politica e andremo tutti a</p>
    <p><hi rend="#b">Roma</hi>“. Perché, aggiunge, “finché questi politici non se ne andranno sarà</p>
    <p><hi rend="#b">lotta</hi>a oltranza”. Un altro dei leader della protesta,</p>
    <p><hi rend="#b">Mariano Ferro</hi>, prende poi le distanze da chi ha provocato gli scontri in questi giorni di protesta. “I veri forconi si trovano in Sicilia – dice – dove la protesta in questo momento è pacifica. Purtroppo la nostra sigla viene associata a gruppi di teppisti ed eversivi con i quali non c’entriamo nulla. Ci dissociamo a gran voce dalla violenza in atto in altre parti del Paese”.</p>
    <p>Calvani, in un comizio tenuto nel pomeriggio in piazza De Ferrari a <hi rend="#b">Genova</hi>, ha spiegato che “questa è un’iniziativa” di tutti i cittadini, perché “un tumore ci sta distruggendo, lo può togliere solo il migliore chirurgo, il popolo italiano. Questa è legittima difesa dai malfattori. In nome della nostra Costituzione ci prenderemo la nostra sovranità, la Costituzione è il nostro baluardo”. Tuttavia, ha specificato che chi protesta non farà “nulla di illegale”. “Stiamo collaborando con la questura di <hi rend="#b">Roma</hi> per andare in maniera legale – prosegue -. Tra domani e dopodomani avremo la data, sarà probabilmente la prossima settimana”. Nel corso del comizio a <hi rend="#b">Torino</hi>, Calvani ha precisato: “La nostra è una battaglia difficile, è la battaglia del popolo senza bandiere e senza sindacati. Chiediamo scusa se abbiamo creato problemi – ha puntualizzato di fronte a circa cinquecento persone – e ringraziamo le forze dell’ordine per essersi tolte il casco. Ora comportiamoci bene: non possiamo seminare violenza”.</p>
    <p>La protesta, intanto, non accenna a fermarsi. <hi rend="#b">Ferro</hi>, però, dichiara che “c’è troppa confusione”. E per questo giovedì è stato indetto un vertice del coordinamento. “Ci incontreremo – spiega all’<hi rend="#i">Adnkronos</hi> – per fare ordine. Arrivano richieste di incontri separati. Questa è una protesta dei lavoratori e non degli spaccavetrine”. “Quello che più ci dispiace – continua il leader – è che il governo ha preso in considerazione solo l’aspetto dell’ordine pubblico lasciando da parte le ragioni della protesta. Noi ci teniamo a chiarire che <hi rend="#b">prendiamo le distanze</hi> da ogni forma di violenza e dagli estremismi – sottolinea – che siano di destra o di sinistra. Vogliamo che sia chiaro a tutti chi siamo e cosa chiediamo”.</p>
    <p>Torna sul tema anche Ferro che spiega: “In una prima fase poteva anche farci piacere che la sigla dei Forconi fosse stata presa a simbolo dello sciopero ma adesso la situazione è degenerata: i Forconi respingono il tentativo di macchiare la propria sigla, dietro la quale c’è un movimento di <hi rend="#b">agricoltori</hi> e <hi rend="#b">autotrasportatori</hi> che da anni rivendica interventi da parte dei governi contro il disagio sociale provocato dalla crisi economica”. E conclude: “Purtroppo nel movimento si sono infiltrate frange eversive, a cominciare da <hi rend="#b">Forza Nuova</hi>. Non ci stiamo a passare per teppisti e delinquenti, quelli ci sono ma non siamo noi. Noi vogliamo solo che il governo ascolti quello che abbiamo da dire sui problemi che affliggono l’agricoltura, l’artigianato, i piccoli imprenditori”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>