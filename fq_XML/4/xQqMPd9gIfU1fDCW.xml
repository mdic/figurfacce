<doc sitename="Il Fatto Quotidiano" title="Processo Mediaset, difesa Berlusconi presenta ricorso in Cassazione - Il Fatto Quotidiano" author="RQuotidiano" date="2013-06-19" url="http://www.ilfattoquotidiano.it/2013/06/19/processo-mediaset-difesa-berlusconi-presenta-ricorso-in-cassazione/630848/" hostname="ilfattoquotidiano.it" description="E’ stato presentato stamattina il ricorso per Cassazione da parte dei legali di Silvio Berlusconi – gli avvocati Nicolò Ghedini e Franco Coppi, subentrato a Piero Longo – contro la sentenza con la quale la Corte di Appello di Milano, l’8 maggio, ha confermato la condanna a quattro anni di reclusione e a cinque anni …" categories="Giustizia" tags="Cassazione;Processo Mediaset;Silvio Berlusconi" fingerprint="a7fe420b60d5f139">
  <main>
    <head rend="h1">Processo Mediaset, difesa Berlusconi presenta ricorso in Cassazione</head>
    <graphic src="https://st.ilfattoquotidiano.it/wp-content/uploads/2012/10/berlusconi-ghedini-interna-nuova.jpg" alt="Berlusconi e Ghedini"/>
    <p>E’ stato presentato stamattina il ricorso per Cassazione da parte dei legali di <hi rend="#b">Silvio Berlusconi</hi> – gli avvocati <hi rend="#b">Nicolò Ghedini</hi> e <hi rend="#b">Franco Coppi,</hi> subentrato a <hi rend="#b">Piero Longo</hi> – contro la sentenza con la quale la Corte di Appello di Milano, l’8 maggio, ha confermato la <ref target="http://www.ilfattoquotidiano.it/2013/05/08/berlusconi-condannato-in-appello-al-processo-mediaset/587371/">condanna a quattro anni di reclusione e a cinque anni di interdizione dai pubblici uffici</ref> nei confronti dell’ex premier per l’accusa di <hi rend="#b">frode fiscale</hi> nel <hi rend="#b">processo Mediaset</hi> sulla compravendita ‘gonfiatà di diritti televisivi.</p>
    <p>Secondo i giudici di secondo grado <ref target="http://www.ilfattoquotidiano.it/2013/05/23/mediaset-berlusconi-condannato-giudici-sistema-portato-avanti-nonostante-ruoli-pubblici/603397/">la gestione dei diritti televisivi e cinematografici faceva capo al leader del Pdl</ref>. “Era assolutamente ovvio – avevano scritto – che la gestione dei diritti, il principale costo sostenuto dal gruppo, fosse una questione strategica e quindi fosse di interesse della proprietà, di una proprietà che, appunto, rimaneva interessata e coinvolta nelle<hi rend="#b"> scelte gestionali,</hi> pur abbandonando l’operatività giornaliera”. Per i giudici l’imputato Berlusconi sarebbe stato “un <hi rend="#b">imprenditore</hi> che pertanto avrebbe dovuto essere così sprovveduto da non avvedersi del fatto che avrebbe potuto notevolmente <hi rend="#b">ridurre il budget</hi> di quello che era il maggior costo per le sue aziende e che tutti questi personaggi, che a lui facevano diretto riferimento, non solo gli occultavano tale fondamentale opportunità ma che, su questo, lucravano ingenti somme, sostanzialmente a lui, oltre che a Mediaset, sottraendole”. In base alle<hi rend="#b"> testimonianze</hi> rese in aula nel processo di primo grado, secondo il giudice d’appello “Berlusconi rimane infatti al vertice della gestione dei diritti, posto che (…) Bernasconi rispondeva a Berlusconi senza nemmeno passare per il cda”. Inoltre, si legge nelle motivazioni, tra il Cavaliere e l’ex manager morto nel 2001 non c’era “altro soggetto con poteri decisionali nel settore dei diritti, neppure dopo la quotazione in borsa e la cosidetta ‘discesa in campo’, nella politica, di Berlusconi”.</p>
    <p>”Non è verosimile – scrivevano – che qualche dirigente di Fininvest o Mediaset abbia organizzato un <hi rend="#b">sistema</hi> come quello accertato e, soprattutto, che la società abbia subito per 20 anni <hi rend="#b">truffe per milioni di eur</hi>o senza accorgersene”. Il sistema delle società off shore è stato ideato ”per il duplice fine di realizzaer un’imponente evasione fiscale e di consentire la fuoriuscita di denaro dal patrimonio di <hi rend="#b">Fininvest</hi> e <hi rend="#b">Mediaset</hi> a beneficio di Berlusconi”. Identico ragionamento utilizzato dai giudici di primo grado per motivare la pena inflitta al leader del Pdl: in quelle motivazioni i magistrati definivano l’imprenditore “dominus assoluto” di una “evasione notevolissima”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>