<doc sitename="Il Fatto Quotidiano" title="Berlusconi, il plenum del Csm: &quot;Denigra toghe, democrazia a rischio&quot; - Il Fatto Quotidiano" author="RQuotidiano" date="2013-12-18" url="http://www.ilfattoquotidiano.it/2013/12/18/berlusconi-il-plenum-del-csm-denigra-toghe-democrazia-a-rischio/818363/" hostname="ilfattoquotidiano.it" description="È “palesemente privo di fondamento” accusare la magistratura di avere “finalità eversive“; “denigrazioni” di questo tipo sono “del tutto inaccettabili”, anche perché mettono a “repentaglio i principi su cui si fonda la convivenza democratica”. Il plenum del Csm bacchetta Silvio Berlusconi. La reprimenda è contenuta in una delibera approvata a larga maggioranza (22 voti), con il …" categories="Giustizia" tags="Csm;Silvio Berlusconi" fingerprint="cda10029600c41b5">
  <main>
    <head rend="h1">Berlusconi, il plenum del Csm: “Denigra toghe, democrazia a rischio”</head>
    <graphic src="https://st.ilfattoquotidiano.it/wp-content/uploads/2013/12/berlusconi.jpg" alt="Silvio Berlusconi"/>
    <p>È “palesemente privo di fondamento” accusare la magistratura di avere “<hi rend="#b">finalità eversive</hi>“; “denigrazioni” di questo tipo sono “del tutto inaccettabili”, anche perché mettono a “repentaglio i principi su cui si fonda la convivenza democratica”. Il plenum del <hi rend="#b">Csm</hi> bacchetta <hi rend="#b">Silvio Berlusconi.</hi></p>
    <p>La reprimenda è contenuta in una <hi rend="#b">delibera approvata</hi> a larga maggioranza (22 voti), con il sì dei togati, dei laici di sinistra, del vice presidente <hi rend="#b">Michele Vietti</hi>, del primo presidente e del Pg della Cassazione, e del <hi rend="#b">laico del Pdl Annibale Marini</hi> (mentre tutto il suo gruppo ha votato contro con il laico della Lega Ettore Adalberto Albertoni).</p>
    <p>Una decisione con cui è stata accolta la richiesta dei consiglieri di Unicost di un intervento del Csm a tutela della magistratura per la “campagna mediatica violenta” contro le toghe cominciata l’estate con l’approdo del processo <hi rend="#b">Mediaset in Cassazione</hi> e la successiva condanna definitiva del leader di <hi rend="#b">Forza Italia</hi> per <hi rend="#b">frode fiscale</hi>, che ha poi portato alla sua <hi rend="#b">decadenza</hi> dal Senato.</p>
    <p>Sotto la lente di ingrandimento dei consiglieri sono finiti così <hi rend="#b">articoli di stampa</hi> (in gran parte del Giornale, alcuni sul giudice che presiedeva il collegio che ha condannato Berlusconi, <hi rend="#b">Antonio Esposito</hi>); ma anche il video-messaggio con il quale il leader di Forza Italia aveva definito “mostruosa e politica” la sua condanna da parte della Cassazione e accusato la magistratura di essere diventata un “<hi rend="#b">contropotere dello Stato</hi>” che vuole “realizzare per via giudiziaria il socialismo”. E il più recente comizio, pronunciato davanti a Palazzo Grazioli nel giorno della sua decadenza, con cui il Cavaliere aveva accusato <hi rend="#b">Magistratura Democratica</hi> “di aver abbracciato le idee estremiste delle Brigate Rosse”.</p>
    <p>È da tanto che il Csm non concede le cosiddette “<hi rend="#b">pratiche a tutela</hi>” della magistratura, un istituto il cui ricorso eccessivo era stato apertamente criticato dal capo dello Stato. Ma stavolta si tratta di un intervento “insostituibile” – assicurano i consiglieri – per “tutelare il <hi rend="#b">prestigio</hi> e la <hi rend="#b">credibilità</hi> dell’istituzione giudiziaria nel suo complesso”. Perché l’accusa ai giudici di strumentalizzare le proprie funzioni a “fini politici”, compromette “la fiducia dei cittadini nella giustizia, che è condizione imprescindibile di un’ordinata vita democratica” e “non consente alcune diversa forma di adeguata tutela”.</p>
    <p>La critica all’operato dei magistrati è “legittima e utile, ma non può spingersi sino a denigrazioni, che anche in relazione alla loro provenienza, compromettano il prestigio della magistratura”, sottolinea ancora la delibera (relatore il togato di Unicost Mariano Sciacca), che chiede a tutti di rispettare la “<hi rend="#b">correttezza istituzionale</hi>” dei magistrati. Non è invece passata la proposta dell’indipendente Nello Nappi di chiedere sul piano giudiziario il risarcimento del danno al Giornale e a Libero.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>