<doc sitename="Il Fatto Quotidiano" title="Berlusconi, indagine su compravendita parlamentari passa da Napoli a Roma - Il Fatto Quotidiano" author="Marco Lillo" date="2014-03-12" url="http://www.ilfattoquotidiano.it/2014/03/12/berlusconi-indagine-su-compravendita-parlamentari-passa-da-napoli-a-roma/910737/" hostname="ilfattoquotidiano.it" description="Inizia alle 12 l’udienza del processo in cui il leader di Forza Italia è imputato insieme a Valter Lavitola per la corruzione dell’ex senatore Idv Sergio De Gregorio, che ha già patteggiato la pena, perché passasse nelle fila del centrodestra e facesse cadere il governo Prodi nel 2006. Intanto l’indagine sulla compravendita dei parlamentari nei confronti …" categories="Giustizia" tags="Compravendita Parlamentari;Compravendita Senatori;Corruzione;Silvio Berlusconi" fingerprint="299f566a6b408704">
  <main>
    <head rend="h1">Berlusconi, indagine su compravendita parlamentari passa da Napoli a Roma</head>
    <graphic src="https://st.ilfattoquotidiano.it/wp-content/uploads/2013/12/berlusconi.jpg" alt="Silvio Berlusconi"/>
    <p>Inizia alle 12 l’udienza del processo in cui il<hi rend="#b"> leader di Forza Italia</hi> è imputato insieme a <hi rend="#b">Valter Lavitola</hi> per la<hi rend="#b"> corruzione</hi> dell’ex senatore Idv <hi rend="#b">Sergio De Gregorio</hi>, che ha già patteggiato la pena, perché passasse nelle fila del centrodestra e facesse cadere il <hi rend="#b">governo Prodi</hi> nel 2006.</p>
    <p>Intanto l’indagine sulla<hi rend="#b"> compravendita dei parlamentari</hi> nei confronti di Silvio Berlusconi e dei liberaldemocratici <hi rend="#b">Daniela Melchiorre</hi> e <hi rend="#b">Italo Tanoni</hi> parte per Roma e l’ex premier tira un sospiro di sollievo. Non saranno più i pm napoletani Vincenzo Piscitelli, Henry John Woodcock e Fabrizio Vanorio a occuparsi dell’indagine. </p>
    <p>A valutare se davvero il leader di Forza Italia sia colpevole di avere corrotto Daniela Melchiorre e Italo Tanoni perché votassero a favore del Cavaliere sulla questione del <hi rend="#b">conflitto di attribuzione</hi> per il <hi rend="#b">caso Ruby</hi> saranno i pm romani, Nello Rossi e Alberto Pioletti. I versamenti nel mirino sono due e partono da Pdl per arrivare sui conti dei due parlamentari liberaldemocratici.</p>
    <p>La procura di Napoli ha scoperto che i soldi donati dal Pdl sono poi stati girati ai <hi rend="#b">conti personali dei due parlamentari</hi> che li hanno spesi in parte per proprie esigenze private. Le date sono importanti: il 5 aprile del 2011 in mattinata Melchiorre e Tanoni vanno a <hi rend="#b">palazzo Grazioli</hi> dall’allora premier e proprio quel giorno la Camera solleva a maggioranza un conflitto di attribuzione alla Corte costituzionale sul processo Berlusconi-Ruby. </p>
    <p>I due liberaldemocratici votano insieme alla maggioranza. La mozione passa con 314 si contro 302 no. Nemmeno due mesi dopo, il 24 maggio del 2011, parte il <hi rend="#b">primo versamento di 300 mila euro</hi>. Un anno dopo – il 31 maggio 2012 – arriva il secondo, altri 700 mila euro. “La scadenza di pagamento” ammettono i tesorieri del Pdl “è stabilita negli impegni economici e politici sottoscritti nel 2011”.</p>
    <p>I pm di Napoli ipotizzavano la corruzione da parte di Berlusconi. La <hi rend="#b">Procura di Roma</hi> invece aveva già sentito un anno fa i due parlamentari e non li aveva nemmeno indagati perché i versamenti erano registrati. Dopo la fuga di notizie, il capo della Procura capitolina <hi rend="#b">Giuseppe Pignatone</hi> si è messo in contatto con il capo di Napoli, Giovanni Colangelo, facendo notare che la competenza è romana. Probabilmente ora Tanoni e Melchiorre non saranno indagati, come a Napoli, per corruzione. La Procura di Roma smentirebbe la sua impostazione iniziale. Più probabile che valorizzi il dato nuovo del passaggio dei soldi dal conto del partito a quello dei parlamentari, contestando solo l’<hi rend="#b">appropriazione indebita.</hi> E Berlusconi potrà tirare un sospiro di sollievo. Senza corrotti non c’è nemmeno il corruttore. </p>
    <p>La notizia del trasferimento a Roma del fascicolo sulla compravendita bis del 2011 potrebbe essere un argomento da spendere da parte della <hi rend="#b">difesa di Berlusconi</hi> e degli altri imputati nel processo napoletano per chiedere di trasferire a Roma anche il fascicolo relativo alla corruzione del 2006/2007 molto più vicino alla prescrizione. In calendario oggi l’audizione di <hi rend="#b">Francesco Pionati</hi>, teste della difesa, che verrà sentito dai <hi rend="#b">versamenti ricevuti dal Pdl</hi> nel 2009 (250 mila euro) e nel 2011 (80 mila euro) e dichiarati alla Camera. </p>
    <p>
      <hi rend="#b">Dal Fatto Quotidiano del 12 marzo 2014</hi>
    </p>
    <p>
      <hi rend="#b">Modificato da redazione web alle 11.31</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>