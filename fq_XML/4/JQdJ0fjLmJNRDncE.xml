<doc sitename="Il Fatto Quotidiano" title="Processi Ruby e Mediaset, legali di B. chiedono il trasferimento a Brescia - Il Fatto Quotidiano" author="RQuotidiano" date="2013-03-15" url="http://www.ilfattoquotidiano.it/2013/03/15/brescia-legali-di-berlusconi-chiedono-trasferimento-dei-processi-ruby-e-mediaset/531442/" hostname="ilfattoquotidiano.it" description="Da Milano a Brescia. Mentre nel corso della mattinata si è svolta una nuova udienza del processo Ruby bis, i legali di Silvio Berlusconi hanno presentato un’istanza di “legittima suspicione” per trasferire i processi sui diritti tv e Ruby. La richiesta è stata depositata nelle rispettive cancellerie dei giudici dei due procedimenti. Secondo l’ex premier non è …" categories="Giustizia" tags="Brescia;Mediaset;Milano;Processo Mediaset;Processo Ruby;Ruby;Silvio Berlusconi" fingerprint="ede3c665fa6f3615">
  <main>
    <head rend="h1">Processi Ruby e Mediaset, legali di B. chiedono il trasferimento a Brescia</head>
    <graphic src="https://st.ilfattoquotidiano.it/wp-content/uploads/2013/01/ghedinilongo_interna-nuova.jpg" alt="Ghedini e Longo Processo Mediaset"/>
    <p>Da<hi rend="#b"> Milano</hi> a <hi rend="#b">Brescia</hi>. Mentre nel corso della mattinata si è svolta una <ref target="http://www.ilfattoquotidiano.it/2013/03/15/ruby-bis-alla-giornalista-mediaset-trevaini-810mila-euro-in-due-anni-e-unaudi-tt/531354/">nuova udienza del processo Ruby bis,</ref> i legali di <hi rend="#b">Silvio Berlusconi</hi> hanno presentato un’istanza di<hi rend="#b"> “legittima suspicione”</hi> per trasferire i processi sui <hi rend="#b">diritti tv</hi> e<hi rend="#b"> Ruby</hi>. La richiesta è stata depositata nelle rispettive cancellerie dei giudici dei due procedimenti. Secondo l’ex premier non è possibile che i due dibattimenti, che sono entrambi vicini alla sentenza, si svolgano nel capoluogo lombardo perché vi è un clima ostile.</p>
    <p>Nell’istanza <hi rend="#b">Niccolò Ghedini</hi> e <hi rend="#b">Piero Longo</hi> fanno riferimento all’articolo 45 del codice di procedura penale, nel quale si parla di “gravi situazioni locali tali da turbare lo svolgimento del processo e non altrimenti eliminabili” che possono pregiudicare “la<hi rend="#b"> libera determinazione</hi> delle persone che partecipano al processo, ovvero la sicurezza o l’incolumità pubblica, o determinano motivi di<hi rend="#b"> legittimo sospetto</hi>”.</p>
    <p>La richiesta mette a rischio i tempi dei processi a carico dell’ex premier imputato a Milano per<hi rend="#b"> frode fiscale</hi> nel processo d’appello sui diritti tv e accusato di<hi rend="#b"> concussione</hi> e<hi rend="#b"> prostituzione</hi> nel caso Ruby. Nel caso in cui la <hi rend="#b">Corte di Cassazione</hi> dovesse dichiarare ammissibile l’istanza infatti i processi verrebbero sospesi e la sentenza slitterebbe. E nel frattempo il 16 marzo è prevista un’udienza del <ref target="http://www.ilfattoquotidiano.it/2012/10/26/processo-mediaset-berlusconi-condannato-dieci-anni-di-indagini-tutte-tappe/394691/">processo d’appello sui diritti tv</ref> dove la sentenza è in programma il 23 marzo. Lunedì 18, invece, <ref target="http://www.ilfattoquotidiano.it/2013/03/04/processo-ruby-pm-cena-bunga-bunga-e-poi-sesso-con-berlusconi/519586/">il procuratore aggiunto Ilda Boccassini dovrebbe terminare la requisitoria nel processo Ruby.</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>