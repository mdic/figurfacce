<doc sitename="Il Fatto Quotidiano" title="Arner Bank, a processo gli ex vertici e l'istituto di credito - Il Fatto Quotidiano" author="RQuotidiano" date="2013-02-14" url="http://www.ilfattoquotidiano.it/2013/02/14/arner-bank-a-perocesso-ex-vertici-e-listituto-di-credito/499517/" hostname="ilfattoquotidiano.it" description="Il gup di Milano Andrea Salemme ha disposto il rinvio a giudizio di nove persone, tra cui Nicola Bravetti e Davide Jarach, rispettivamente ex presidente ed ex ad di Arner Bank e lo stesso istituto di credito nell’ambito dell’inchiesta sulla filiale italiana della banca svizzera e su Flat Point Development Limited, la società di Antigua …" categories="Giustizia" tags="Antigua;Arner Bank;Silvio Berlusconi" fingerprint="6ab74171a42a8467">
  <main>
    <head rend="h1">Arner Bank, a processo gli ex vertici e l’istituto di credito</head>
    <graphic src="https://st.ilfattoquotidiano.it/wp-content/uploads/2013/02/arnerbank_interna-nuova.jpg"/>
    <p>Il gup di Milano Andrea Salemme ha disposto il rinvio a giudizio di nove persone, tra cui <hi rend="#b">Nicola Bravetti</hi> e <hi rend="#b">Davide Jarach,</hi> rispettivamente ex presidente ed ex ad di <hi rend="#b">Arner Bank</hi> e lo stesso istituto di credito nell’ambito dell’inchiesta sulla filiale italiana della banca svizzera e su Flat Point Development Limited, la società di<hi rend="#b"> Antigua</hi> con una sede distaccata a Torino che fu impegnata in un imponente progetto turistico nell’isola caraibica. Il processo si aprirà il 17 aprile davanti alla seconda sezione penale.</p>
    <p>Alla società secondo gli accertamenti, tra il 2005 e il 2009, sarebbero stati versati 34 milioni di euro dagli acquirenti dei lussuosi immobili e dei quali più di 20 sono risultati provenire da conti personali e ufficiali di <hi rend="#b">Silvio Berlusconi</hi> (che è estraneo all’inchiesta). Oltre a Bravetti e Jarach, (ostacolo all’attività degli organi di vigilanza), sono stati rinviati a giudizio anche l’ex sindaco <hi rend="#b">Mauro Bontempelli</hi> (ostacolo all’attività degli organi di vigilanza) e l’ex commissario nominato nel 2008 dal ministero del Tesoro, <hi rend="#b">Alessandro Marcheselli</hi> (ostacolo all’attività degli organi di vigilanza).</p>
    <p>Per quanto riguarda il filone che riguarda la Flat Point, la Procura ha contestato il reato di infedele dichiarazione dei redditi all’ex presidente del cda <hi rend="#b">Giuseppe Poggioli,</hi> ai consiglieri<hi rend="#b"> Giuseppe Cappanera</hi> ed Elisa Gamondi e a Piegiorgio Rivolta, l’architetto che ha seguito i lavori delle ville ad Antigua, tra cui anche quella dell’ex premier, e ritenuto dagli inquirenti amministratore di fatto. Secondo le indagini la Flat Point sarebbe una società esterovestita, e pertanto i suoi redditi avrebbero dovuto essere dichiarati in Italia e non ad Antigua. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>