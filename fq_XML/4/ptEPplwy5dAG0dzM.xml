<doc sitename="Il Fatto Quotidiano" title="De Gregorio: &quot;Sono pronto ad andare in carcere, rifletterò su quanto commesso&quot; - Il Fatto Quotidiano" author="RQuotidiano" date="2013-03-03" url="http://www.ilfattoquotidiano.it/2013/03/03/de-gregorio-sono-pronto-ad-andare-in-carcere-riflettero-su-quanto-commesso/519175/" hostname="ilfattoquotidiano.it" description="“Ho lavorato per mandare a casa quello che ritengo ancora oggi il Governo più impopolare della storia della Repubblica italiana: il governo Prodi”. Sergio De Gregorio, raggiunto al telefono dal TgLa7 diretto da Enrico Mentana, ribadisce i motivi del suo “voltafaccia” del dopo elezioni nel 2006. L’ex senatore dell’Idv ha aggiunto di essere “rimasto colpito …" categories="Giustizia" tags="Corruzione;Finanziamento Illecito;IDV;PDL;Sergio De Gregorio;Silvio Berlusconi;Valter Lavitola" fingerprint="2fbd4d58f02cf03d">
  <main>
    <head rend="h1">De Gregorio: “Sono pronto ad andare in carcere, rifletterò su quanto commesso”</head>
    <graphic src="https://st.ilfattoquotidiano.it/wp-content/uploads/2013/03/de_gregorio_interna_nuova.jpg" alt="Sergio De Gregorio"/>
    <p>“Ho lavorato per mandare a casa quello che ritengo ancora oggi il Governo più impopolare della storia della Repubblica italiana: il governo Prodi”. <hi rend="#b">Sergio De Gregorio</hi>, raggiunto al telefono dal <hi rend="#i">TgLa7</hi> diretto da Enrico Mentana, ribadisce i motivi del suo “voltafaccia” del dopo elezioni nel 2006. L’ex senatore dell’Idv ha aggiunto di essere “rimasto colpito dal fatto che <hi rend="#b">Berlusconi</hi>, chiedendomi di passare al centrodestra, ritenne di <ref target="http://www.ilfattoquotidiano.it/2013/02/28/berlusconi-indagato-de-gregorio-mi-diede-tre-milioni-per-passare-con-lui/515581/">voler finanziare il movimento politico Italiani nel mondo per tre milioni di euro</ref>“. Una vicenda per la quale l’ex premier è indagato per </p>
    <p><hi rend="#b">corruzione</hi>e</p>
    <p><hi rend="#b">finanziamento illecito</hi>dai pm di Napoli. De Gregorio ha sottolineato che quel passaggio, per lui, è stato come “ritornare a casa”: “Quello di centrodestra era lo schieramento che mi era usuale, avendo io sempre vissuto in Forza Italia”.</p>
    <p>“Perché due milioni mi siano stati dati<hi rend="#b"> in nero</hi> – chiarisce l’ex senatore – non lo so, ma so che mi sono stati dati attraverso <hi rend="#b">Lavitola</hi> e, trattandosi di un reato, se ho deciso questa ulteriore ripulitura, era giusto che lo dicessi ai magistrati”. E ha precisato: “Non so che cosa Lavitola sappia o no, perché so ciò che ho fatto io, e mi sono assunto le mie responsabilità e credo che Lavitola possa sicuramente confermare queste circostanze e l’ho già invitato pubblicamente a farlo”. <ref target="http://www.ilfattoquotidiano.it/2013/03/01/berlusconi-i-magistrati-hanno-costretto-de-gregorio-a-mentire/516737/">Nei giorni scorsi Berlusconi aveva dichiarato che la scelta di De Gregorio di denunciare il pagamento era stata condizionata dalle pressioni ricevute dai magistrati</ref> e aveva annunciato una manifestazione di piazza contro le toghe. </p>
    <p>Il senatore insiste quindi sul fatto di sapere solo “ciò che è accaduto con me” ma aggiunge anche di sapere “che Berlusconi aveva intitolato ‘<hi rend="#b">Operazione libertà</hi>‘ il tentativo di intercettare le volontà di altri senatori interessati a cambiare schieramento. In un caso sono stato io a fare da tramite, in altri casi non so”. Quanto alla perdita dell’immunità imminente ha commentato: “Certamente non ho chiesto sconti ai magistrati, andrò serenamente agli arresti e rifletterò sul disvalore di alcune mie condotte”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>