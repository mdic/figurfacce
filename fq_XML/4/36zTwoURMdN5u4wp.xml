<doc sitename="Il Fatto Quotidiano" title="Freccero: &quot;Grillo va da Vespa per convincere gli anziani a votarlo&quot; - Il Fatto Quotidiano" author="Luca De Carolis" date="2014-05-13" url="http://www.ilfattoquotidiano.it/2014/05/13/freccero-grillo-va-da-vespa-per-convincere-gli-anziani-a-votarlo/983750/" hostname="ilfattoquotidiano.it" description="“Grillo va da Vespa perché si sente in finale. Vuole parlare a un pubblico a cui di solito non parla: anziani e famiglie”. Carlo Freccero, autore tv ed ex direttore di varie reti Rai, comprende la “svolta” del fondatore di M5S, che lunedì 19 sarà ospite di Porta a Porta: “La tv generalista sposta ancora …" categories="Media" tags="Beppe Grillo;Carlo Freccero;Giulia Innocenzi;Movimento 5 Stelle;Porta a Porta;Rai;Silvio Berlusconi" fingerprint="4dbc7dc953fe76a0">
  <main>
    <head rend="h1">Freccero: “Grillo va da Vespa per convincere gli anziani a votarlo”</head>
    <graphic src="https://st.ilfattoquotidiano.it/wp-content/uploads/2014/05/carlo-freccero-640.jpg" alt="Carlo Freccero"/>
    <p>“<ref target="http://tv.ilfattoquotidiano.it/2014/05/12/m5s-lombardi-grillo-forse-non-andra-a-porta-a-porta-per-par-condicio/278925/"> Grillo va da Vespa</ref> perché si sente in finale. Vuole parlare a un pubblico a cui di solito non parla: anziani e famiglie”. </p>
    <p><hi rend="#b">Carlo Freccero</hi>, autore tv ed ex direttore di varie reti</p>
    <p><hi rend="#b">Rai</hi>, comprende la “svolta” del fondatore di</p>
    <p><hi rend="#b">M5S</hi>,</p>
    <p><ref target="http://tv.ilfattoquotidiano.it/2014/05/12/grillo-in-tv-da-vespa-e-suoi-prendono-in-giro-ora-siamo-noi-a-proibirtelo/278745/">che lunedì 19 sarà ospite di</ref>: “La tv generalista sposta ancora tanti voti”.</p>
    <hi rend="#i">Porta a Porta</hi>
    <p><hi rend="#b">Gli avrebbe consigliato di partecipare?</hi><lb/>Non ho nulla da consigliargli, perché Grillo sa come usare i media, dal web alla televisione. Detto questo, la sua scelta è comprensibile: lui ormai non si sente più un outsider, ma un leader che può vincere le Europee. Nella sua lotta mirata contro l’avversario Renzi gli serve anche andare a Porta a Porta.</p>
    <p><hi rend="#b">Perché potrà parlare a tutti?</hi><lb/>Certo, potrà rivolgersi a un pubblico che finora ha solo sfiorato: quello di età medio-alta, che legge quotidiani “pesanti”. E questo sarà importante anche alla luce degli ultimi fatti giudiziari. La tangentopoli da larghe intese potrebbe veicolare verso il M5S i voti di strati di società che non ne possono più, ma che qualche settimana fa non l’avrebbero preso in considerazione.</p>
    <p><hi rend="#b">Insomma, Grillo può sfondare anche tra gli anziani.</hi><lb/>Sì, e in questo senso andare da Vespa potrebbe essergli molto utile. Nella sua trasmissione potrà tralasciare i temi di macroeconomia, tipici della sinistra, concentrandosi sulla microeconomia: dai problemi delle piccole e medie imprese, allo sperpero di denaro pubblico sui territori.</p>
    <p><hi rend="#b">Sono argomenti più popolari?</hi><lb/>Sì, pagano decisamente più.</p>
    <p><hi rend="#b">Rimane una contraddizione: Grillo ha sempre detto che Vespa era il fazioso dei faziosi.</hi><lb/>Certo. Non solo: ha sempre ripetuto che la tv generalista è morta.</p>
    <p><hi rend="#b">Quindi…</hi><lb/>La contraddizione è evidente. Ma nella comunicazione non c’è memoria, si può anche dire l’opposto di quello che si affermava poco prima. Grillo sa bene che la tv generalista non è affatto defunta. E allora andrà da Vespa, magari alternando bastone e carota: parlerà delle sue proposte e farà qualche numero da disturbatore. Cercherà di dimostrare che lui non è solo l’uomo della rabbia.</p>
    <p><hi rend="#b">Vespa però è un cliente difficile.</hi><lb/>Cosa potrebbe riservargli? Secondo me userà molti numeri, con tabelle. Potrebbe presentargli i costi del reddito di cittadinanza, per dimostrare quanto è difficile da realizzare.</p>
    <p><hi rend="#b">Accettando di andare come ospite, Grillo lo legittima.</hi><lb/>Ma anche Vespa ospitandolo legittima il leader di 5 Stelle. Nessuno dei due può fare a meno dell’altro: il conduttore sa che la puntata sarà comunque un evento, mentre Grillo ha bisogno della trasmissione per inseguire qualche punto in più.</p>
    <p><hi rend="#b">Sta di fatto che ormai il leader di M5S ha sdoganato la tv.</hi><lb/>Senza dubbio. Da Mentana era andato molto bene, con il 10 per cento di share. Sono convinto che tornerà su <ref target="http://www.ilfattoquotidiano.it/2014/05/08/servizio-pubblico-announo-esordio-da-conduttrice-per-giulia-innocenzi-ospite-matteo-renzi/978023/"> La7, dalla Innocenzi (ad AnnoUno, ndr)</ref>. E non mi sorprenderei se andasse a </p>
    <p><hi rend="#i">Rai Tre</hi>. Nella rincorsa al voto degli anziani,</p>
    <p><ref target="http://www.ilfattoquotidiano.it/2014/03/26/forza-italia-riparte-da-dentiere-e-veterinari-prezzi-convenzionati-per-gli-iscritti/926571/">Berlusconi è arrivato a promettere dentiere gratis</ref>. Ha ancora un senso? Ce l’ha, eccome. Ormai questa è la politica delle regalie:</p>
    <p><ref target="http://tv.ilfattoquotidiano.it/2014/05/08/announo-renzi-vs-travaglio-80-euro-non-sono-unelemosina-ma-patrimonio-di-tutti/278336/">Renzi promette gli 80 euro</ref>, Berlusconi le dentiere e Grillo vuole alzare le pensioni minime. La gente non vota più i partiti, ma i candidati, quelli più bravi sui media e che fanno promesse economiche.</p>
    <p>
      <hi rend="#i">Twitter @lucadecarolis</hi>
    </p>
    <p>
      <hi rend="#b">Da Il Fatto Quotidiano del 13 maggio 2014 </hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>