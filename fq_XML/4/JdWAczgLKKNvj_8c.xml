<doc sitename="Il Fatto Quotidiano" title="Il Pdl di Berlusconi si dissolve: manette, ruberie e scissioni. Così muore un partito - Il Fatto Quotidiano" author="Fabrizio d'Esposito" date="2012-10-03" url="http://www.ilfattoquotidiano.it/2012/10/03/pdl-di-berlusconi-si-dissolve-manette-ruberie-e-scissioni-cosi-muore-partito/370997/" hostname="ilfattoquotidiano.it" description="Un partito muore così. Tra manette, ruberie, faide, minacce di scissioni, parlamentari inerti e smarriti. Sopra tutti e tutto aleggia lo spettro di un Capo indeciso e che non ha più voglia, costretto al silenzio dai suoi fedelissimi. La dissoluzione del Pdl è una frana continua. Verso il carcere, verso destra, verso il centro, verso …" categories="Politica" tags="Franco Fiorito;Gianni Alemanno;Ignazio La Russa;Matteo Renzi;PDL;Pier Ferdinando Casini;Regione Lazio;Silvio Berlusconi" fingerprint="b7d03e34e75bb435">
  <main>
    <head rend="h1">Il Pdl di Berlusconi si dissolve: manette, ruberie e scissioni. Così muore un partito</head>
    <graphic src="https://st.ilfattoquotidiano.it/wp-content/uploads/2012/10/berlusconi_interna-nuova.jpg"/>
    <p>Un<hi rend="#b"> partito</hi> muore così. Tra <hi rend="#b">manette</hi>,<hi rend="#b"> ruberie</hi>,<hi rend="#b"> faide</hi>, minacce di scissioni, <hi rend="#b">parlamentari</hi> inerti e smarriti. Sopra tutti e tutto aleggia lo spettro di un Capo indeciso e che non ha più voglia, costretto al silenzio dai suoi fedelissimi. La <hi rend="#b">dissoluzione</hi> del <hi rend="#b">Pdl</hi> è una frana continua. Verso il carcere, verso destra, verso il centro, verso il<hi rend="#b"> montismo,</hi> persino verso il nascente <hi rend="#b">renzismo</hi>. Ovunque. <ref target="http://www.ilfattoquotidiano.it/2012/10/02/fondi-lazio-arrestato-fiorito-ex-capogruppo-regionale-pdl/369795/">L’arresto di Franco Fiorito</ref> scolpisce un memorabile epicedio per il partito degli onesti mai nato: “Meglio il carcere che il Pdl”. Che si può parafrasare in mille modi.</p>
    <p>PRIMO CASO: “Meglio un nuovo Msi che il Pdl”. È la convinzione che agita da mesi <hi rend="#b">Ignazio La Russa</hi>, tuttora triumviro in carica del Pdl. La Russa, Maurizio<hi rend="#b"> Gasparri</hi>, Giorgia <hi rend="#b">Meloni</hi> e Gianni <hi rend="#b">Alemanno</hi> si vedranno oggi a pranzo, il terzo nel giro di dieci giorni. L’ideona dell’ex ministro della Difesa è di fare una scissione morbida con la benedizione di <hi rend="#b">Berlusconi</hi>. Una creatura almirantiana, legge e ordine, intruppando di nuovo Francesco Storace (forse anche i fliniani Briguglio e Bocchino) e consegnandola a Giorgia Meloni, che La Russa immagina come una Marine Le Pen italica. Dal Pdl al Msi, evitando accuratamente An, invenzione finiana. Alcuni sono entusiasti, tipo <hi rend="#b">Massimo Corsaro</hi> e Fabio Rampelli. Altri tiepidi: è il caso di Maurizio Gasparri, per anni coleader con l’amico “Ignazio” di Destra Protagonista, l’ex correntone di centro di An. Dice però la Meloni: “Non vedo alcuna scissione all’orizzonte”. Al contrario dei neomissini, l’ex rautiano duro e puro Gianni Alemanno, primo sindaco nero della Capitale, vorrebbe guardare più al centro. E soprattutto non chiude alla prospettiva di un Monti-bis, odiatissimo invece da La Russa. Prima che esplodesse lo <hi rend="#b">scandalo</hi> dei fondi alla<hi rend="#b"> Regione Lazio</hi>, il sindaco aveva due interlocutori forti: la governatrice <hi rend="#b">Renata Polverini</hi>, sponsor del progetto civico “Città nuove”, e l’Udc di <hi rend="#b">Pier Ferdinando Casini</hi>. Oggi è isolato e con un incubo in più: ricandidarsi a sindaco nella primavera del 2013, in contemporanea con le politiche, e non avere il paracadute di un seggio sicuro alla Camera. Per questo sono ancora forti le voci sulle sue dimissioni anticipate dal Campidoglio, per abbinare comunali e regionali entro la fine dell’anno. Così anche in caso di sconfitta, Alemanno rientrerebbe poi in gioco per il Parlamento. In fondo il tormentone della complessa scissione degli ex An è una questione di posti. Oggi, per limitarci a Montecitorio, i deputati del Pdl sono 209. Per il 2013 la previsione non supera i 130 e a La Russa, Berlusconi, ha già detto che non concederà più di venti seggi. Una miseria.</p>
    <p>“MEGLIO MONTI e il centro che il Pdl”. La seconda declinazione dello strepitoso sfogo di Franco-ne Batman ha varie sfumature. La prima riguarda<hi rend="#b"> Beppe Pisanu</hi>, ufficialmente ancora nel Pdl, che con Casini e Fini forma la Triade del Monti dopo Monti. “Parassiti”, li ha definiti Giuliano Ferrara. Ma la fuga verso il centro è il pallino di tanti che sentono svanire la certezza di un seggio sicuro. L’ultimo caso è quello dell’ex ministra <hi rend="#b">Stefania Prestigiacomo</hi>, che ha liquidato il Pdl come “una guerra tra piccoli gruppi di potere”. Sì, proprio lei che era al telefono con<hi rend="#b"> Luigi Bisignani</hi>, il faccendiere pregiudicato della P2 e della P4. Già, Bisignani e <hi rend="#b">Gianni Letta</hi>. In Transatlantico, i falchi del Cavaliere nemici del gruppo Letta fanno l’elenco dei deputati doppiogiochisti rimasti in quota alla lobby già P4. Da un lato una finta fedeltà a B., dall’altro la tentazione di riciclarsi <hi rend="#i">grancoalizionisti</hi> e sdoganarsi verso lidi centristi. Basta leggere, per esempio, le continue dichiarazioni di un’altra ex ministra, Mariastella Gelmini. Mara Carfagna, invece, smentisce ogni indiscrezione che la riguarda: “Apprendo dai giornali la notizia che me ne andrei”. Almeno per il momento.<ref target="http://www.ilfattoquotidiano.it/2012/10/02/pdl-mauro-archivia-berlusconi-nuovo-leader-altrimenti-meglio-chiudere-bottega/369901/"> Il fronte più pericoloso, però, è stato aperto ieri dal ciellino Mario Mauro su Avvenire, quotidiano dei vescovi italiani</ref>. Mauro, presidente dei parlamentari europei del Pdl, ha chiesto di non perdere più tempo, di andare oltre</p>
    <p><hi rend="#b">Berlusconi</hi>e di trovare un nuovo leader. Maurizio Lupi, vicepresidente della Camera e altro ciellino di rango, prova a disinnescare così la mina Mauro: “L’unica cosa che decifro è la candidatura di Alfano”. In realtà, anche dentro</p>
    <p><hi rend="#b">Comunione e Liberazione,</hi>ormai stufa del berlusconismo, sta mettendo radici il progetto di una lista civica nazionale per Monti per superare il fatidico bipolarismo muscolare di questo ventennio. La terza e ultima variante del “meglio il carcere che il Pdl” è surreale, da fantapolitica: “Meglio</p>
    <p><hi rend="#b">Renzi</hi>che il Pdl”. Racconta Marcello de Angelis, deputato del Pdl e direttore del Secolo d’Italia: “È la sindrome di chi sta fuori dalla partita. Non hai il tuo uomo in campo e fai il tifo per l’avversario del tuo nemico. Sento tanti miei colleghi pronunciarsi entusiasti per Renzi”. Questa sindrome sta contagiando soprattutto i pidiellini un tempo sostenitori di Montezemolo uomo nuovo del centro-destra. Come Isabella Bertolini, da mesi ai margini del suo quasi ex partito. Magari Renzi perde le primarie e fa qualcosa di nuovo, fuori dal Pd. Persino Michaela Biancofiore, irriducibile berlusconiana, è stata sentita spendersi per il sindaco di Firenze.</p>
    <p>“MEGLIO il carcere che il Pdl”. Da Palazzo Grazioli, B. assiste in silenzio al funerale del Pdl. Promette azzeramenti, simboli e nomi nuovi (almeno 40 sulla sua scrivania) e fa dire a chi lo vede quotidianamente: “Non ha voglia di candidarsi”. Poi, però, fa trapelare che il suo nome vale da solo il 9 per cento. È scisso tra<hi rend="#b"> populismo</hi> e <hi rend="#b">montismo</hi>. Un partito muore così.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>