<doc sitename="Il Fatto Quotidiano" title="Caso escort, Berlusconi teste a Roma per inchiesta estorsione - Il Fatto Quotidiano" author="RQuotidiano" date="2012-11-08" url="http://www.ilfattoquotidiano.it/2012/11/08/caso-escort-berlusconi-teste-a-roma-per-inchiesta-estorsione/407747/" hostname="ilfattoquotidiano.it" description="E’ fissata per sabato l’audizione dell’ex premier Berlusconi da parte degli inquirenti di Roma perché testimoni nell’ambito dell’inchiesta sulla presunta estorsione subita dall’imprenditore barese Giampaolo Tarantini e dall’ex direttore dell’Avanti Valter Lavitola. Il Cavaliere sarà ascoltato come testimone assistito ovvero alla presenza del suo avvocato perché è indagato per procedimento connesso della procura di Bari. Cuore dell’inchiesta …" categories="Giustizia" tags="Caso Escort Bari;Escort;Gianpaolo Tarantini;Silvio Berlusconi;Valter Lavitola" fingerprint="a59fd61f9ea66633">
  <main>
    <head rend="h1">Caso escort, Berlusconi teste a Roma per inchiesta estorsione</head>
    <graphic src="https://st.ilfattoquotidiano.it/wp-content/uploads/2012/08/berlusconi_lavitola-interna.jpg"/>
    <p>E’ fissata per sabato<ref target="http://www.ilfattoquotidiano.it/2012/10/31/presunta-estorsione-di-tarantini-procura-vuole-sentire-berlusconi/399944/"> l’audizione dell’ex premier Berlusconi da parte degli inquirenti di Roma</ref> perché testimoni nell’ambito dell’inchiesta sulla presunta <hi rend="#b">estorsione</hi> subita dall’imprenditore barese <hi rend="#b">Giampaolo Tarantini</hi> e dall’ex direttore dell’Avanti<hi rend="#b"> Valter Lavitola</hi>. Il Cavaliere sarà ascoltato come testimone assistito ovvero alla presenza del suo avvocato<ref target="http://www.ilfattoquotidiano.it/2012/04/19/escort-bugie-b-indagato-con-lavitola/205495/"> perché è indagato per procedimento connesso della procura di Bari</ref>. Cuore dell’inchiesta romana la presunta estorsione di circa <hi rend="#b">500 mila euro</hi> che Berlusconi avrebbe consegnato all’imprenditore barese tramite Lavitola.</p>
    <p>Secondo l’accusa la cifra sarebbe stata versata per impedire la testimonianza di Tarantini nel procedimento di Bari dove si indaga sul giro di <hi rend="#b">escort</hi> per le feste a Palazzo Grazioli. In una <ref target="http://www.ilfattoquotidiano.it/2011/09/01/mezzo-milione-da-berlusconi-la-telefonata-di-tarantini-e-lavitola/154675/">telefonata intercettata Tarantini dice a Lavitola</ref> di sapere che il leader del Pdl gli ha dato i soldi. Nei giorni scorsi ci sono stati contatti tra i legali di Silvio Berlusconi e gli inquirenti della <hi rend="#b">procura di Roma</hi>. Una memoria era stata già presentata un paio di mesi fa dai legali di Berlusconi dove si precisava che <ref target="http://www.ilfattoquotidiano.it/2011/10/22/mai-aiutato-lavitola-ne-tarantiniberlusconi-scarica-la-colpa-su-alfredo/165724/">la somma data a Giampaolo Tarantini serviva a aiutare un imprenditore</ref> in difficoltà economiche. Ma i magistrati vogliono sentire Berlusconi come persona informata sui fatti poiché non ritengono sufficienti le “giustificazioni” scritte nel memoriale. Oltre a Tarantini nell’indagine sono indagati anche la moglie Angela Devenuto, due collaboratori dell’imprenditore e lo stesso Valter Lavitola. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>