<doc sitename="Il Fatto Quotidiano" title="Movimento 5 Stelle, Becchi sul blog di Grillo: &quot;Colpo di Stato permanente&quot; - Il Fatto Quotidiano" author="RQuotidiano" date="2013-06-08" url="http://www.ilfattoquotidiano.it/2013/06/08/m5s-becchi-sul-blog-di-grillo-colpo-di-stato-permanente/620219/" hostname="ilfattoquotidiano.it" description="La caduta del governo Berlusconi ha dato il via a un ”colpo di stato permanente” che è poi proseguito con Monti e Letta, la rielezione di Napolitano e la nomina dei 35 ‘saggi’, con cui “il potere costituito si auto-proclama potere costituente”. Paolo Becchi, professore genovese vicino al Movimento, interviene sul blog di Grillo e in …" categories="Politica" tags="Beppe Grillo;Costituzione;Enrico Letta;Mario Monti;Movimento 5 Stelle;Paolo Becchi;Silvio Berlusconi" fingerprint="b56d0db17dd64531">
  <main>
    <head rend="h1">Movimento 5 Stelle, Becchi sul blog di Grillo: “Colpo di Stato permanente”</head>
    <graphic src="https://st.ilfattoquotidiano.it/wp-content/uploads/2013/06/colpo-stato-permanente-interna.jpg"/>
    <p>La caduta del governo <hi rend="#b">Berlusconi</hi> ha dato il via a un ”colpo di stato permanente” che è poi proseguito con <hi rend="#b">Monti</hi> e <hi rend="#b">Letta</hi>, <ref target="http://www.ilfattoquotidiano.it/2013/06/04/riforme-ecco-saggi-bipartisan-di-letta-da-violante-a-frattini/616499/">la rielezione di Napolitano e la nomina dei 35 ‘saggi’</ref>, con cui “il potere costituito si auto-proclama potere costituente”. </p>
    <p><hi rend="#b">Paolo Becchi</hi>, professore genovese vicino al Movimento, interviene sul blog di Grillo e in un post parla di “fine della democrazia”.</p>
    <p>Una situazione che si è determinata nonostante le elezioni politiche di febbraio che, prosegue Becchi, è “come se non ci fossero mai state: lo stesso <hi rend="#b">Presidente</hi> di prima, lo stesso Governo del <hi rend="#b">Presidente</hi>, in cui il fantasma di <hi rend="#b">Monti</hi> si è reincarnato nell’accordo <hi rend="#b">Pd-Pdl</hi> a sostegno del governo Letta. Zio e Nipote, Gianni ed Enrico, si ritrovano finalmente insieme”. L’unico cambiamento avvenuto in <hi rend="#b">Parlamento</hi>, spiega, riguarda l’ingresso del <hi rend="#b">Movimento 5 Stelle</hi> “una forza politica nuova, che rappresenta quasi 9 milioni di cittadini”. Un “25% del Paese” che però “non trova alcuna espressione nei 35 ‘saggi’ incaricati di scrivere una nuova <hi rend="#b">Costituzione</hi> ad uso e consumo di una ‘casta’ di partiti sempre più in crisi ma che non intendono rinunziare ad alcuno dei loro privilegi”.</p>
    <p>L’esclusione dei “9 milioni di italiani” che hanno votato M5S, precisa Becchi, va oltre “la tirannia della maggioranza: è la fine della democrazia”. L’accordo tra Pd e Pdl, infatti, “costituisce il tentativo di bloccare il cammino del M5S, dopo che le elezioni hanno segnato la crisi irreparabile del <hi rend="#b">sistema bipolare</hi> e la perdita di milioni di voti da parte delle forze di centrodestra e centrosinistra”. Becchi, poi, <ref target="http://www.ilfattoquotidiano.it/2013/05/20/pd-in-senato-proposta-per-bloccare-movimenti-alle-elezioni/599868/">ricorda la proposta di legge Finocchiaro sui partiti, che vorrebbe che i partiti avessero personalità giuridica</ref> e il “finto intervento sui tagli ai </p>
    <p><hi rend="#b">costi della politica</hi>” che “nascondono il vero obiettivo di</p>
    <p><hi rend="#b">Pd-Pdl</hi>: evitare ogni riforma della legge elettorale e, in compenso, tentare di modificare la</p>
    <p><hi rend="#b">Costituzione</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>