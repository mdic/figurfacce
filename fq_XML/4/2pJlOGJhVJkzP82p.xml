<doc sitename="Il Fatto Quotidiano" title="Silvio Berlusconi morto, il programma delle prossime 48 ore fino ai funerali di Stato - Il Fatto Quotidiano" author="F Q" date="2023-06-12" url="https://www.ilfattoquotidiano.it/2023/06/12/silvio-berlusconi-morto-il-programma-delle-prossime-48-ore-fino-ai-funerali-di-stato/7191664/" hostname="ilfattoquotidiano.it" description="Camera ardente, lutto nazionale e funerali di Stato: cosa è previsto per l'ultimo saluto a Berlusconi?" categories="Cronaca" tags="Silvio Berlusconi" fingerprint="fecdda7d784bcc95">
  <main>
    <head rend="h1">Silvio Berlusconi morto, il programma delle prossime 48 ore fino ai funerali di Stato</head>
    <graphic src="https://st.ilfattoquotidiano.it/wp-content/uploads/2023/06/12/silvio-berlusconi-funerali-di-stato-690x362.jpg"/>
    <p>Un “evento acuto”, innescato dalla <hi rend="#b">leucemia mielomonocitica cronica</hi>, ha portato a un peggioramento delle sue condizioni nella notte tra domenica e lunedì. La <hi rend="#b">morte</hi> alle 9.30, nel reparto degenti del padiglione Q dell’ospedale San Raffaele. <hi rend="#b">Silvio Berlusconi</hi> si è spento a<hi rend="#b"> 86 anni</hi> e subito dopo è iniziata l’organizzazione che porterà ai funerali di Stato, con giornata di lutto nazionale, per l’ex presidente del Consiglio e fondatore di Forza Italia, una delle figure più controverse e dibattute della storia recente del Paese. Ecco quello che si sa finora su ciò che accadrà fino alle esequie, in programma mercoledì nel Duomo di Milano.</p>
    <p><hi rend="#b">La salma ad Arcore –</hi> Poco prima delle 14 la salma di Berlusconi è stata trasportata, a bordo di un <hi rend="#b">carro funebre</hi>, dal San Raffaele a <hi rend="#b">Villa San Martino</hi> ad <hi rend="#b">Arcore</hi>, dove è arrivata alle 14.30. All’arrivo del mezzo è scattato un applauso della <hi rend="#b">folla</hi> che si è radunata nel frattempo davanti alla residenza dell’ex cavaliere. La salma era accompagnata, tra gli altri, dalla primogenita <hi rend="#b">Marina</hi> e dal fratello <hi rend="#b">Paolo</hi>.</p>
    <p><hi rend="#b">La camera ardente –</hi> In un primo momento si era diffusa la notizia dell’allestimento di una c<hi rend="#b">amera ardente</hi> negli studi <hi rend="#b">Mediaset</hi> a <hi rend="#b">Cologno Monzese</hi>. Nel primo pomeriggio c’è stato un sopralluogo dei <hi rend="#b">carabinieri</hi> del comando provinciale di Milano che avrebbero vietato l’esposizione della salma nell’area degli studi per questioni di<hi rend="#b"> ordine pubblico</hi>. Una scelta corroborata dalla stessa Mediaset, a seguito di una valutazione sulle <hi rend="#b">condizioni di sicurezza</hi>. Al momento non è quindi stato deciso se – ed eventualmente dove – verrà allestita la camera ardente per permettere ai sostenitori dell’ex cavaliere un ultimo saluto.</p>
    <p><hi rend="#b">Mercoledì, il giorno delle esequie –</hi> Il governo Meloni, appoggiato dalla stessa Forza Italia, partito fondato da Silvio Berlusconi, ha disposto le <hi rend="#b">bandiere a mezz’asta</hi> in tutti gli uffici pubblici, le ambasciate e i consolati italiani all’estero. Il dispositivo è stato firmato dal sottosegretario alla presidenza del Consiglio <hi rend="#b">Alfredo Mantovano</hi> e varrà fino a mercoledì, giorno dei <hi rend="#b">funerali di Stato</hi>, per il quale è stato anche disposto una giornata di <hi rend="#b">lutto nazionale</hi>. Le esequie di Stato spettano ai presidenti degli organi costituzionali, anche dopo la cessazione del loro mandato, e ai ministri deceduti durante la permanenza in carica. La cerimonia funebre prevede, tra le altre cose, il feretro contornato da <hi rend="#b">sei carabinieri</hi> in alta uniforme, <hi rend="#b">onori militari</hi> al feretro all’ingresso del luogo della cerimonia e all’uscita, la presenza di un rappresentante del Governo e una <hi rend="#b">orazione commemorativa</hi> ufficiale. Le esequie si terranno nel <hi rend="#b">Duomo di Milano</hi> alle <hi rend="#b">15</hi> e saranno officiate dall’arcivescovo<hi rend="#b"> Mario Delpini</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>