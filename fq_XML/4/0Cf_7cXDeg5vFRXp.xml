<doc sitename="Il Fatto Quotidiano" title="Berlusconi su divorzio: &quot;Soldi a Veronica? Decisi da tre femministe comuniste&quot; - Il Fatto Quotidiano" author="RQuotidiano" date="2013-01-08" url="http://www.ilfattoquotidiano.it/2013/01/08/berlusconi-su-divorzio-soldi-a-veronica-decisi-da-tre-femministe-comuniste/464673/" hostname="ilfattoquotidiano.it" description="I tre milioni di euro al mese da versare alla ex moglie Veronica Lario? “Una decisione di tre giudichesse femministe e comuniste“. Parola di Silvio Berlusconi che, nell’ennesima comparsata televisiva, ne approfitta anche per attaccare la magistratura civile “colpevole” di aver accordato all’ex moglie alimenti per un valore mensile di 3 milioni di euro pari …" categories="Elezioni 2013" tags="Divorzio;Femministe;Mario Monti;Otto e mezzo;Silvio Berlusconi;Veronica Lario" fingerprint="eda9926fe00c3821">
  <main>
    <head rend="h1">Berlusconi su divorzio: “Soldi a Veronica? Decisi da tre femministe comuniste”</head>
    <graphic src="https://st.ilfattoquotidiano.it/wp-content/uploads/2013/01/berlusconi_lario_interna-nuova.jpg" alt="Veronica Lario e Silvio Berlusconi"/>
    <p><ref target="http://www.ilfattoquotidiano.it/2012/12/28/berlusconi-lario-separazione-ufficiale-a-lei-3-milioni-al-mese-a-lui-patrimonio/456543/">I tre milioni di euro al mese da versare alla ex moglie Veronica Lario</ref>? “Una decisione di </p>
    <p><hi rend="#b">tre giudichesse femministe e comuniste</hi>“. Parola di</p>
    <p><hi rend="#b">Silvio Berlusconi</hi>che, nell’ennesima comparsata televisiva, ne approfitta anche per attaccare la magistratura civile “colpevole” di aver accordato all’ex moglie alimenti per un valore mensile di 3 milioni di euro pari a 100mila euro al giorno. ”Sono 200mila al giorno – afferma Berlusconi a Otto Mezzo – cioè 36 milioni con un arretrato di 76 milioni. Una cifra, per l’appunto, decisa da “</p>
    <p><hi rend="#b">tre giudichesse femministe e comuniste</hi>“. E una sentenza che diventa, per l’ex capo del governo,</p>
    <p><hi rend="#b">il paradigma</hi>di come è stato trattato dalla magistratura da quando è sceso in politica nel 1994.</p>
    <p>Silvio Berlusconi è detto sicuro che<hi rend="#b"> il centrodestra</hi> supererà il 31% e che vincerà le elezioni. Quindi sminuisce i risultati ottenuti da <hi rend="#b">Mario Monti</hi> sullo<hi rend="#b"> spread</hi>, la cui riduzione “non dipende dai governi”- spiega – ma da fattori internazionali. Berlusconi dice di essere “perseguitato” dal 1994, accusa i pm di Milano di “fare un <hi rend="#b">uso politico della giustizia</hi>”, ma ostenta sicurezza in merito ai processi in corso. L’ex capo del governo non ha dubbi sull’<hi rend="#b">assoluzione</hi> sia per la sentenza <hi rend="#b">Mediaset</hi> che per quella <hi rend="#b">Mondadori</hi> così come per il <hi rend="#b">processo Ruby</hi> “una vicenda su cui i giudici si sono inventati tutto”.</p>
    <p>L’ex presidente del Consiglio approfitta della presenza in tv per rilanciare il suo <hi rend="#b">appello “ad andare a votare”</hi> a non “disperdere il voto” annunciando che la coalizione di centrodestra è “al 31% mentre il Pdl al 21%”. Parole dure contro l’ex alleato <hi rend="#b">Gianfranco Fini</hi> bollato come “un traditore che ora ha un partito dell’1%”. Il tono non cambia quando si parla del governo Monti che, a detta di Berlusconi, si è “accucciato ai piedi di <hi rend="#b">Merkel e Sarkozy</hi>” a differenza di quanto fatto dal suo esecutivo. Parlare dell’esecutivo dei tecnici è l’occasione anche per ribadire l’intenzione di <hi rend="#b">abolire l’Imu</hi> anche se la tassa “rimarrà per le <hi rend="#b">case di lusso</hi> anche se si tratta di prime case”. Quanto ai suoi immobili il Cavaliere spiega di aver pagato “<hi rend="#b">300mila euro</hi>”. Politica a parte, il Cavaliere per tutta la puntata non manca di discutere anche animatamente con la conduttrice Lilli Gruber a cui rimprovera di “non essere obiettiva” perché sottolinea “solo le cose negative” del suo governo. “Non credo che questo giovi ai suoi telespettatori”, dice.</p>
    <p>Il tono si ammorbidisce quando il Cavaliere le rimprovera di non avergli fatto gli auguri per essere diventato nonno per la settima volta. Infine l’annuncio che giovedì sarà da <hi rend="#b">Michele Santoro</hi> e dal suo “amico” <hi rend="#b">Marco Travaglio </hi>a “Servizio pubblico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>