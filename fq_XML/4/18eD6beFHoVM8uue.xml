<doc sitename="Il Fatto Quotidiano" title="Da Donadoni agli olandesi, da Lentini a Savicevic fino a Ibra e Balotelli: i 10 acquisti iconici di Berlusconi per dare spettacolo - Il Fatto Quotidiano" author="Cristiano Vella" date="2023-06-12" url="https://www.ilfattoquotidiano.it/2023/06/12/da-donadoni-agli-olandesi-da-lentini-a-savicevic-fino-a-ibra-e-balotelli-i-10-acquisti-iconici-di-berlusconi-per-dare-spettacolo/7192030/" hostname="ilfattoquotidiano.it" description="I 10 acquisti iconici di Berlusconi per stravincere dando spettacolo" categories="Calcio" tags="Milan;Silvio Berlusconi" fingerprint="69eca26bba47cd31">
  <main>
    <head rend="h1">Da Donadoni agli olandesi, da Lentini a Savicevic fino a Ibra e Balotelli: i 10 acquisti iconici di Berlusconi per dare spettacolo</head>
    <graphic src="https://st.ilfattoquotidiano.it/wp-content/uploads/2023/06/12/acquisti-milan-1200-690x362.jpg"/>
    <p><hi rend="#b">Stravincere</hi>, non solo vincere. E farlo dando <hi rend="#b">spettacolo</hi>, facendo rumore, tanto. È il mantra che ha portato <hi rend="#b">Silvio Berlusconi</hi> nel mondo del calcio fin dal suo insediamento: cambiandolo quel mondo, come ha fatto con tutti i settori che ha toccato. Perché a <hi rend="#b">Berlusconi</hi> il “vincere è l’unica cosa che conta” juventino non interessava, bisognava andare oltre, e in un calcio dove le big si dividevano i <hi rend="#b">campioni</hi> il suo Milan non aveva problemi a prenderli tutti anche a costo di spendere il triplo o il quadruplo e oltre rispetto ai budget delle altre squadre. Lo fa capire fin da subito Berlusconi: prende il <hi rend="#b">Milan</hi> a febbraio dell’86 da <hi rend="#b">Giussy Farina</hi> e nel suo primo calciomercato <hi rend="#b">Roberto</hi><hi rend="#b">Donadoni</hi>, giovane ala dell’Atalanta e praticamente già della <hi rend="#b">Juventus</hi> diventa in un battibaleno rossonero grazie a un’operazione da 10 miliardi di lire. “Nulla sarà più come prima”: ci vide lungo l’<hi rend="#b">Avvocato Agnelli</hi>, cui era stato appena soffiato un talento, “Berlusconi si è abbattuto sul calcio e lo ha trasformato da sport a <hi rend="#b">spettacolo</hi><hi rend="#b">televisivo</hi>” disse, azzeccandoci.</p>
    <p>La presentazione rossonera è infatti un <hi rend="#b">trionfo</hi><hi rend="#b">cafonal</hi> di elicotteri che portano calciatori all’Arena di Milano con la <hi rend="#b">Cavalcata delle Valchirie</hi> di Wagner come sottofondo. Ma se spettacolo deve essere per uno come Berlusconi non va bene un <hi rend="#b">copione</hi><hi rend="#b">catenacciaro</hi>, dove si segna un gol e poi tutti a difendere, e nel primo anno di apprendistato la folgorazione arriva dalla Coppa Italia: il Milan di <hi rend="#b">Berlusconi</hi> con Liedholm in panchina perde a San Siro nel girone di <hi rend="#b">Coppa Italia</hi> contro una squadra di B, il Parma, agliottavi ritrova ancora il Parma…che vince ancora a <hi rend="#b">San Siro</hi> e al ritorno in casa ferma il <hi rend="#b">Diavolo</hi> sullo zero a zero. Arriva la folgorazione: il mister di quella squadra, che fino ad allora in A non aveva mai allenato, dovrà essere il mister del <hi rend="#b">Milan</hi>, il tutto nello scetticismo generale.</p>
    <p>Nessuno <hi rend="#b">scetticismo</hi> invece quando in quella sessione di mercato Berlusconi si scatena: vuole tutto il meglio che offre il mercato. Vola ad <hi rend="#b">Amsterdaam</hi> dove si gioca Olanda-Polonia e parla personalmente con <hi rend="#b">Ruud Gullit</hi> e <hi rend="#b">Marco Van</hi><hi rend="#b">Basten</hi>, poi annuncia di aver opzionato <hi rend="#b">Claudio</hi><hi rend="#b">Borghi</hi>, <hi rend="#b">Matthaus</hi> e <hi rend="#b">Alemao</hi>. Gli ultimi due non arriveranno, Borghi sì, <hi rend="#b">Gullit</hi> anche, per 13,5 miliardi e Van Basten pure, per “soli” due miliardi di lire. Nella stessa sessione di mercato sarà bloccato (pare con contratto nascosto nelle mutande del fido <hi rend="#b">Adriano</hi><hi rend="#b">Galliani</hi>) anche <hi rend="#b">Frankie</hi><hi rend="#b">Rijkaard</hi> per il 1988. Nasceva così il Milan degli olandesi: non di Borghi, di cui Berlusconi era innamorato ma che <hi rend="#b">Sacchi</hi> non voleva in alcun modo. Quel Milan avrebbe vinto tutto: lo scudetto il primo anno, due <hi rend="#b">Coppe Campioni</hi> di seguito, due <hi rend="#b">Intercontinentali</hi>, due Supercoppa Uefa, una <hi rend="#b">Supercoppa</hi><hi rend="#b">Italia</hi>.</p>
    <p>Un preludio dorato per un <hi rend="#b">Berlusconi</hi> ancor più esagerato a inizio anni ’90, quando la presidenza del Milan diventa anche un mezzo di <hi rend="#b">consenso</hi><hi rend="#b">politico</hi>: la campagna acquisti del 1992 è quasi <hi rend="#b">fantascientifica</hi>. Arrivano il primo e il secondo classificato nella graduatoria che ha portato all’assegnazione del Pallone d’Oro: <hi rend="#b">Jean Pierre Papin</hi>, per 14 miliardi di lire dal Marsiglia nonostante in quel ruolo avesse già Marco Van Basten, e <hi rend="#b">Dejan</hi><hi rend="#b">Savicevic </hi>per 10 miliardi dalla <hi rend="#b">Stella</hi><hi rend="#b">Rossa</hi>. Quest’ultimo sarà uno dei <hi rend="#b">calciatori</hi> più amati da Berlusconi: di fronte ai problemi iniziali del <hi rend="#b">montenegrino</hi> nella squadra rossonera dirà a <hi rend="#b">Capello</hi> e ai collaboratori che se un calciatore così forte non riusciva a esprimersi al meglio al Milan lo colpa era dello <hi rend="#b">staff</hi><hi rend="#b">tecnico</hi>, non del calciatore. E nella stessa campagna acquisti, oltre a Papin e Savicevic arriveranno <hi rend="#b">Nando De Napoli</hi>, Stefano Eranio e soprattutto <hi rend="#b">Gigi</hi><hi rend="#b">Lentini</hi>: beniamino dei tifosi del <hi rend="#b">Torino</hi>. Per lui Berlusconi sborsa 18 miliardi e mezzo ufficiali, altri 10 in nero al presidente del Torino <hi rend="#b">Borsano</hi>, più 4 miliardi all’anno al calciatore: operazione che lo stesso Borsano definirà “<hi rend="#b">immorale</hi>”.</p>
    <p>Arriverà con Papin, Savicevic, Lentini e Capello un’altra Coppa dei Campioni. Gli anni della <hi rend="#b">Presidenza del Consiglio</hi> coincideranno con una gestione più oculata, dove di certo non si farà mancare campioni, da <hi rend="#b">Shevchenko</hi> a <hi rend="#b">Kakà</hi> e trionfi. Gli ultimi anni, dove il metodo Berlusconi era stato messo in piedi altrove, in particolare in Spagna e in <hi rend="#b">Inghilterra</hi> il Milan punterà su campioni già affermati e considerati in fase calante: prima <hi rend="#b">Ronaldinho</hi> e <hi rend="#b">Ronaldo</hi> poi soprattutto <hi rend="#b">Ibrahimovic</hi>, che porterà l’ultimo scudetto dell’era <hi rend="#b">Berlusconi</hi>, nel 2011. L’ultima scommessa è <hi rend="#b">Mario</hi><hi rend="#b">Balotelli</hi>: 20 milioni di euro dal <hi rend="#b">City</hi>, rivenduto al <hi rend="#b">Liverpool</hi> per la stessa cifra, richiamato nel suo <hi rend="#b">Monza</hi> in Serie B. Ultimo “campione”, prima dell’impresa: il Monza prima promosso e poi salvo in A, stavolta senza campioni e paccate di <hi rend="#b">miliardi</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>