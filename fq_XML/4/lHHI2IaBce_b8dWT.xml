<doc sitename="Il Fatto Quotidiano" title="Elezioni, Monti: &quot;Gli italiani non crederanno a facili promesse&quot; - Il Fatto Quotidiano" author="RQuotidiano" date="2012-12-10" url="http://www.ilfattoquotidiano.it/2012/12/10/monti-a-oslo-italiani-non-crederanno-a-facili-promesse/441934/" hostname="ilfattoquotidiano.it" description="Il rischio di “derive populistiche” c’è anche in Italia, specie con l’avvicinarsi della “campagna elettorale, ma gli italiani “non sono sciocchi” e quindi non sono disposti a credere a “facili promesse”. Lo spiega il presidente del Consiglio dimissionario Mario Monti, intervenuto a Oslo nella cerimonia di conferimento del Nobel per la pace all’Unione europea. Ma alla domanda su una …" categories="Politica" tags="Mario Monti;Nobel per la Pace;Silvio Berlusconi" fingerprint="baaeb262f1adc400">
  <main>
    <head rend="h1">Elezioni, Monti: “Gli italiani non crederanno a facili promesse”</head>
    <graphic src="https://st.ilfattoquotidiano.it/wp-content/uploads/2012/12/monti-a-oslo_interna-nuova.jpg" alt="Mario Monti"/>
    <p>Il rischio di “<hi rend="#b">derive populistiche</hi>” c’è anche in Italia, specie con l’avvicinarsi della “<hi rend="#b">campagna elettorale</hi>, ma gli italiani “non sono sciocchi” e quindi non sono disposti a credere a “facili promesse”. Lo spiega il presidente del Consiglio dimissionario <hi rend="#b">Mario Monti</hi>, intervenuto a <hi rend="#b">Oslo</hi> nella cerimonia di conferimento del <hi rend="#b">Nobel per la pace all’Unione europea</hi>. Ma alla domanda su una <hi rend="#b">candidatura alle elezioni politiche</hi>, il premier risponde: “Non sto considerando questa questione”, dato che “in questa fase tutti i miei sforzi sono concentrati nel completamento del tempo rimanente, che sembra limitato ma richiede applicazione intensa ed energia anche da parte mia”. </p>
    <p>In serata, poi, fonti di Palazzo Chigi al seguito di Monti hanno spiegato che non c’è alcuna accelerazione né una <hi rend="#b">discesa in campo</hi> del presidente Monti, e che il Professore non partecipera’ al congresso del Ppe. </p>
    <p>Alla cerimonia per il Nobel, Monti inizialmente sembra evitare lo scontro aperto con <hi rend="#b">Silvio Berlusconi</hi>, il cui ritorno con contestuale ritiro dell’appoggio all’esecutivo tecnico è messo in relazione con l’odierno <ref target="http://www.ilfattoquotidiano.it/2012/12/10/spread-bund-btp-schizza-a-350-punti-piazza-affari-crollo-in-apertura/441066/">tracollo dei mercati finanziari</ref>: “Capisco le reazioni dei <hi rend="#b">mercati</hi>, ma non vanno drammatizzate”, ha affermato, per poi aggiungere: “Ricordo ai mercati che questo governo è ancora in carica” e lo sarà fino alle prossime elezioni, ha affermato il premier.</p>
    <p>Poi, però, vira sui temi del populismo e del rischio di una campagna elettorale giocata su “promesse” e “mistificazioni”. “Il rischio di derive populistiche sulle politiche economiche e per l’Ue c’è in ogni paese”, ha affermato. “Va ben tenuto presente anche per evitarlo il più possibile nella imminente campagna elettorale in <hi rend="#b">Italia</hi>”, ha spiegato, precisando poi che “i cittadini italiani sono maturi, non sono degli <hi rend="#b">sciocchi</hi>”. L’importante è che “dal dibattito elettorale i cittadini escano con le idee un po’ più chiare e non con mistificazioni e promesse irrealizzabili”. Se poi “qualcuno vorrà negare il fondamento di queste cose fatte, mi auguro che ci siano altri che argomenteranno in senso opposto”.</p>
    <p>Il tema del populismo pare stare molto a cuore a Monti, che poi è tornato sul tema: ”Qualunque cosa io faccia nel futuro, non lascerò certo il mio costante filone di lavoro e impegno che è stato quello di spiegare l’Europa ai cittadini e spiegare le tematiche europee al di fuori di ogni populismo”, rischio che esiste soprattutto “sulle politiche economiche europee”.</p>
    <p>Non è mancato un colpo di fioretto ai governi precedenti: Le ”sfide” per avere <hi rend="#b">crescita</hi> e <hi rend="#b">occupazione</hi> saranno “particolarmente intense” per chi “come l’Italia in passato ha purtroppo <hi rend="#b">ritardato l’assalto</hi> agli squilibri delle finanze pubbliche”. La “messa in sicurezza dei conti pubblici”, ha continuato, e “le riforme strutturali rinviate o trascurate nel passato” potranno dare “stimolo alla crescita solo con il tempo”.</p>
    <p>All’insegna del rassicurante anche la considerazione finale: “Chiunque vinca le elezioni” sarà responsabile con gli “impegni presi con l’Europa”. Al presidente del Consiglio è andato il pieno appoggio del presidente francese <hi rend="#b">Francois Hollande</hi>: “Monti è attivo, non so quale ruolo sceglierà, ma l’ho visto attivo e non in disarmo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>