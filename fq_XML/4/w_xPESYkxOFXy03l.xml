<doc sitename="Il Fatto Quotidiano" title="Caso escort, procuratore imputato chiede trasferimento da Bari: &quot;Gogna mediatica&quot; - Il Fatto Quotidiano" author="RQuotidiano" date="2013-04-03" url="http://www.ilfattoquotidiano.it/2013/04/03/caso-escort-procuratore-imputato-chiede-trasferimento-da-bari-gogna-mediatica/550265/" hostname="ilfattoquotidiano.it" description="Tentò di “insabbiare le indagini relative al caso escort” sull’imprenditore Gianpaolo Tarantini che regalava a Silvio Berlusconi notti di sesso a Palazzo Grazioli. Dopo la richiesta di rinvio a giudizio da parte della Procura di Lecce il procuratore capo di Bari Antonio Laudati chiede il trasferimento al Csm, che comunque aveva aperto una procedura nei suoi …" categories="Giustizia" tags="Bari;Caso Escort Bari;Escort;Gianpaolo Tarantini;Patrizia D’Addario;Silvio Berlusconi" fingerprint="a9eaf73579be73bd">
  <main>
    <head rend="h1">Caso escort, procuratore imputato chiede trasferimento da Bari: “Gogna mediatica”</head>
    <graphic src="https://st.ilfattoquotidiano.it/wp-content/uploads/2013/02/laudati-interna-nuova1.jpg" alt="Antonio Laudati"/>
    <p><ref target="http://www.ilfattoquotidiano.it/2013/03/19/escort-procuratore-laudati-rinviato-a-giudizio-per-aver-favorito-berlusconi-e-tarantini/535109/">Tentò di “insabbiare le indagini relative al caso escort” sull’imprenditore Gianpaolo Tarantini</ref> che regalava a Silvio Berlusconi notti di sesso a Palazzo Grazioli. Dopo la richiesta di rinvio a giudizio da parte della Procura di Lecce il procuratore capo di Bari Antonio Laudati chiede il trasferimento al Csm, che comunque aveva aperto una procedura nei suoi confronti.</p>
    <p>“Oltre una settimana fa avevo comunicato al Csm la mia disponibilità al <hi rend="#b">trasferimento</hi> da Bari. Una scelta non solo difficile sul piano professionale, ma sicuramente la più dolorosa che io abbia preso nella mia vita sul piano umano e che avrei voluto comunicare personalmente sia ai colleghi sia ai dipendenti dell’Ufficio, ma soprattutto ai baresi e ai cittadini del Distretto di Bari subito dopo le Festività Pasquali. Purtroppo e per l’ennesima volta, atti e decisioni che mi riguardano vengono puntualmente anticipati dalla stampa” fa sapere il magistrato accusato di favoreggiamento e di aver anche danneggiato i pm che l’indagini sui festini a luci rosse per l’allora presidente del Consiglio l’avrebbero chiusa due anni prima. “Una decisione difficile sul piano professionale – aggiunge – perché dirigere la Procura di Bari era per me, grazie agli straordinari colleghi che hanno lavorato al mio fianco in questi tre anni e mezzo, uno stimolo continuo non solo per l’affermazione della<hi rend="#b"> Giustizia</hi> e della <hi rend="#b">Verità</hi> attraverso le tante inchieste avviate, ma anche per la ricerca di nuove formule di organizzazione dell’Ufficio, e questo anche grazie all’enorme sforzo del personale amministrativo, per dare ai cittadini una maggiore efficienza nonostante i pochi mezzi messi a disposizione, in un edificio che non è idoneo ad ospitare Uffici giudiziari”. </p>
    <p>Secondo la Procura di Lecce, Laudati avrebbe aiutato sia Tarantini, sia, indirettamente, Berlusconi a eludere le indagini sul giro di prostitute gestito dal primo. Nel luglio del 2011 l’ex pm Giuseppe Scelsi – titolare dell’inchiesta escort fino al trasferimento in Procura generale – presentò un esposto al Consiglio superiore della magistratura in cui accusava Laudati di aver ostacolato le indagini e accelerato il suo trasferimento. Secondo il racconto messo a verbale da Scelsi ai procuratori di Lecce, Laudati, arrivato a Bari nell’estate del 2009 quando il caso <hi rend="#b">Tarantini-D’Addario-Berlusconi</hi> era già esploso, avrebbe avviato un’indagine parallela con accertamenti “extra” svolti da militari della Guardia di finanza a lui fedeli. Scelsi e da altri testimoni hanno anche raccontato che Laudati, ancor prima di prendere possesso del suo incarico, avrebbe inoltre partecipato a una riunione con gli investigatori invitandoli sostanzialmente a bloccare tutto. Il magistrato ha sostenuto che il neoprocuratore si presentò con “un amico″ dell’allora ministro della Giustizia, <hi rend="#b">Angelino Alfano</hi>, e che spiegò di essere stato inviato a Bari dal ministero. Inoltre Laudati affiancò a Scelsi i colleghi Eugenia Pontassuglia e Ciro Angelillis e l’inchiesta su Tarantini e le escort, invece che essere chiusa immediatamente come previsto, fu tenuta aperta per altri due anni. </p>
    <p>“Il 22 marzo scorso, dopo aver appreso sempre dalla stampa della richiesta di rinvio a giudizio da parte della Procura di Lecce – sottolinea Laudati – avevo comunicato al mio Ufficio che mi sarei messo in ferie per organizzare la mia difesa: convinto come sono che dinnanzi a un giudice le assurde accuse mosse a mio carico cadranno. Avrei voluto che fosse proclamata la <hi rend="#b">mia innocenza</hi> e a quel punto tornare a dirigere la Procura di Bari con più vigore e passione di prima. Poi nei giorni successivi ho riflettuto e ho capito che la mia era sì una scelta di Giustizia, ma anche una scelta ‘egoista’: avrei continuato a mettere a repentaglio, anche sul piano della<hi rend="#b"> legittimazione</hi> e della credibilità, l’intera Procura di Bari; avrei danneggiato indirettamente il lavoro di tanti bravi colleghi che in silenzio svolgono il loro lavoro. Avrei dovuto far sopportare all’intero Ufficio, io purtroppo ci sono, ormai, abituato, una continua <hi rend="#b">gogna mediatica</hi> su una vicenda giudiziaria, che va ben oltre la mia persona. Ecco il perché di una decisione difficile e dolorosa che, desidero sia chiaro al mio Ufficio come ai cittadini del Distretto di Bari – precisa Laudati – non ho scelto di fare, ho dovuto fare; proprio per il rispetto e la stima che nutro nei confronti dell’Ufficio che ho diretto, per i colleghi e tutti i dipendenti che ne fanno parte, ma soprattutto nei confronti dei cittadini che devono continuare a credere nella Magistratura: di quella che va solo alla ricerca della Verità”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>