<doc sitename="Il Fatto Quotidiano" title="Divorzio Berlusconi-Lario, Silvio dovrà continuare a versare 3 milioni al mese - Il Fatto Quotidiano" author="RQuotidiano" date="2013-04-24" url="http://www.ilfattoquotidiano.it/2013/04/24/divorzio-berlusconi-ex-premier-dovra-continuare-a-versare-3-milioni-di-euro-al-mese/574525/" hostname="ilfattoquotidiano.it" description="Berlusconi dovrà continuare a pagare Veronica Lario. La corte d’appello ha infatti respinto la richiesta di sospensione dell’assegno presentato dal Cavaliere, che dovrà continuare a versare all’ex moglie i 3 milioni di euro al mese indicati dal Tribunale nella sentenza di separazione. I giudici hanno però deciso, ritoccando il provvedimento del Tribunale, di far decorrere …" categories="Cronaca" tags="Divorzio;Silvio Berlusconi;Veronica Lario" fingerprint="a5a75a7be10d2c91">
  <main>
    <head rend="h1">Divorzio Berlusconi-Lario, Silvio dovrà continuare a versare 3 milioni al mese</head>
    <graphic src="https://st.ilfattoquotidiano.it/wp-content/uploads/2012/12/veronica-lario-berlusconi-interna-nuova.jpg" alt="Veronica Lario e Silvio Berlusconi"/>
    <p><hi rend="#b">Berlusconi</hi> dovrà continuare a pagare <hi rend="#b">Veronica Lario</hi>. La corte d’appello ha infatti respinto la <ref target="http://www.ilfattoquotidiano.it/2013/03/19/divorzio-berlusconi-lario-cavaliere-impugna-sentenza-di-primo-grado/535189/">richiesta di sospensione dell’assegno presentato dal Cavaliere</ref>, che dovrà continuare a versare all’ex moglie i </p>
    <p><hi rend="#b">3 milioni di euro al mese</hi>indicati dal Tribunale nella sentenza di separazione.</p>
    <p>I giudici hanno però deciso, ritoccando il provvedimento del Tribunale, di far <hi rend="#b">decorrere il versamento</hi> da quando, dopo l’estate di due anni fa, la ex first lady ha lasciato Villa Belvedere a <hi rend="#b">Macherio</hi>. Per questo periodo la cifra dell’assegno mensile di Veronica è quella <hi rend="#b">stabilita con la prima l’udienza</hi> della causa di separazione che si era tenuta davanti al presidente della nona sezione civile del Tribunale <hi rend="#b">Gloria Servetti</hi>. Il provvedimento dei giudici della corte d’appello stabilisce dunque di far decorrere il versamento milionario da <hi rend="#b">settembre 2010</hi> almeno fino a quando sarà discusso nel merito il<hi rend="#b"> ricorso</hi> presentato dai legali di Berlusconi contro la <hi rend="#b">sentenza di primo grado</hi>. </p>
    <p><hi rend="#b">Berlusconi</hi>, il 19 marzo scorso aveva presentato un <hi rend="#b">appello</hi> contro la decisione di prima istanza di concedere alla moglie un assegno di mantenimento pari a 36 milioni di euro l’anno. Sentenza che l’ex presidente del consiglio aveva bollato come <ref target="http://www.ilfattoquotidiano.it/2013/01/08/berlusconi-su-divorzio-soldi-a-veronica-decisi-da-tre-femministe-comuniste/464673/">“una decisione di tre giudichesse femministe e comuniste”</ref>. La cifra era stata stabilita lo scorso dicembre dalla nona sezione del<lb/>tribunale ed era stata ritenuta congrua dai giudici per garantire a <hi rend="#b">Veronica Lario</hi> un <hi rend="#b">tenore di vita analogo</hi> a quello goduto durante il matrimonio. Prima della decisione dei giudici d’appello, <ref target="http://www.ilfattoquotidiano.it/2013/04/10/veronica-lario-va-in-appello-contro-berlusconi-nessun-accordo/558529/">Veronica Lario aveva depositato una memoria, con tanto di allegati</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>