<doc sitename="Il Fatto Quotidiano" title="&quot;Ben vengano 100 Berlusconi. Forza Italia non è come gli altri, si è occupata di vari problemi&quot;" author="F Q" date="2023-06-06" url="https://www.ilfattoquotidiano.it/2023/06/06/lultima-di-baiardo-vuole-correre-alle-europee-ben-vengano-100-berlusconi-forza-italia-non-e-come-gli-altri-si-e-occupata-di-vari-problemi/7184863/" hostname="ilfattoquotidiano.it" description="L'ultima di Baiardo: vuole correre alle Europee" categories="Politica" tags="Forza Italia;Politiche Europee;Silvio Berlusconi" fingerprint="833034ead57e27ad">
  <main>
    <p>Due nuove dirette, una per chiedere ai proprio follower se debba o meno scendere in politica, l’altra per “ufficializzare” la discesa in campo dopo aver parlato con degli “amici”. <hi rend="#b">Salvatore Baiardo</hi>, l’uomo che ha curato la latitanza dei fratelli Graviano, che ha “predetto” l’arresto di <hi rend="#b">Matteo Messina Denaro</hi>, è tornato a parlare su tiktok per annunciare la sua discesa in campo: gli piacerebbe correre alle Europee del prossimo anno. Una scelta che – in un primo momento – sembrava <hi rend="#b">affidata al volere dei suoi follower</hi>: “Un amico scherzando mi ha detto ‘nella prossima live fai un sondaggio e vedi se la gente vuole veramente che ti candidi alle europee’ – spiega – Perciò ora se qualcuno di voi dice ‘Baiardo provaci’, ‘ne vale la pena’…”. Baiardo si abbandona a una lunga disamina. Tra le altre cose, per esempio, dice che “<hi rend="#b">Forza</hi><hi rend="#b">Italia</hi> non è un partito come gli altri” e che, anzi, “si è occupato di vari problemi” perché “<hi rend="#b">garantista</hi>“. Però, sottolinea, “ben vengano <hi rend="#b">100 Berlusconi</hi>“. Frasi che vanno registrate con la massima cautela perché Baiardo è noto non certo per meriti artistici o doti da influencer, ma perché è<hi rend="#b"> un favoreggiatore dei boss</hi> che hanno fatto le <hi rend="#b">stragi</hi>. Per alcune di quelle stragi sono indagati ancora lo stesso Berlusconi e <hi rend="#b">Marcello Dell’Utri</hi>, cioè i fondatori di Forza Italia. Tra i commentatori della sua diretta c’è chi gli sottopone anche il Pd di Elly Schlein e lui risponde in modo significativo: “Destra o sinistra, basta fare le cose”.</p>
    <p>L’opzione di affiliarsi a un qualche partito, però, sembra già <hi rend="#b">superata in un secondo video,</hi> diffuso sempre su Tiktok martedì 6 giugno. “Ieri abbiamo avuto una <hi rend="#b">riunione tra amici</hi> – racconta Baiardo – e abbiamo studiato un qualcosa per darci da fare. Però ci sono troppi partiti che non vanno bene perché non sta andando a votare più nessuno. Allora abbiamo studiato un nostro movimento, ci costerà fatica e denaro ma pazienza”. Baiardo – dopo gli apprezzamenti per Forza Italia – si lancia in un nuovo amarcord con la celebrazione della politica degli <hi rend="#b">anni Ottanta</hi> e <hi rend="#b">Novanta</hi>, “quando sapevamo chi votavamo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>