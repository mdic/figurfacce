<doc sitename="Il Fatto Quotidiano" title="Dell'Utri, per i giudici fu l'&quot;uomo cerniera&quot; con Cosa nostra. Fino al 1992 - Il Fatto Quotidiano" author="Giuseppe Pipitone" date="2013-03-25" url="http://www.ilfattoquotidiano.it/2013/03/25/dellutri-per-giudici-fu-luomo-cerniera-con-cosa-nostra-fino-al-1992/542050/" hostname="ilfattoquotidiano.it" description="Otto mesi di udienze, due processi di appello, un’inchiesta lunga vent’anni e appena sei ore di camera di consiglio per decretare che Marcello Dell’Utri è stato effettivamente l’uomo cerniera tra Cosa Nostra e Silvio Berlusconi. I giudici della terza sezione della corte d’appello di Palermo hanno dato ragione al sostituto procuratore generale Luigi Patronaggio, condannando …" categories="Mafie" tags="Marcello Dell’Utri;oncorso Esterno in Associazione Mafiosa;Silvio Berlusconi" fingerprint="3de67e71e27808eb">
  <main>
    <head rend="h1">Dell’Utri, per i giudici fu l'”uomo cerniera” con Cosa nostra. Fino al 1992</head>
    <graphic src="https://st.ilfattoquotidiano.it/wp-content/uploads/2012/09/berlusconi-dellutri-interna-nuova.jpg"/>
    <p><hi rend="#b">Otto mesi di udienze</hi>, due processi di appello, <hi rend="#b">un’inchiesta lunga vent’anni</hi> e appena sei ore di camera di consiglio per decretare che <hi rend="#b">Marcello Dell’Utri</hi> è stato effettivamente l’<hi rend="#b">uomo cerniera tra Cosa Nostra e Silvio Berlusconi</hi>. I giudici della terza sezione della corte d’appello di Palermo hanno dato ragione al sostituto procuratore generale Luigi Patronaggio, <ref target="http://www.ilfattoquotidiano.it/2013/03/25/mafia-dellutri-condannato-in-appello-a-7-anni-per-concorso-esterno/541944/">condannando l’ex senatore del Pdl a sette anni di carcere</ref>. “La corte conferma la sentenza del primo processo d’appello” ha detto il presidente <hi rend="#b">Raimondo Lo Forti</hi>, leggendo la sentenza in pochi minuti. A pochi metri da lui l<hi rend="#b">’ex senatore del Pdl</hi> incassava il colpo non tradendo la minima emozione. “E pigliamoci pure questa – è stato il commento a caldo di Dell’Utri che si è rapidamente allontanato tra la pioggia – posso essere accusato di concorso esterno solo perché ho conosciuto <hi rend="#b">Mangano</hi> e <hi rend="#b">Cinà</hi>? Negli anni ’70 era normale conoscere persone che poi si sarebbero rivelate mafiose. Anzi era un’ambizione”.</p>
    <p>Ma non si tratta soltanto di Vittorio Mangano. Anche per i giudici del secondo processo d’appello Dell’Utri ha agevolato tutta Cosa Nostra dopo il 1977. “<hi rend="#i">Cu mancia fa muddichi</hi> (chi mangia fa briciole). Io ho voluto volare alto e per questo sono incappato in questi processi favola. Se ti stai fermo non ti sporchi” era stato il commento di Dell’Utri poco prima che i giudici uscissero dalla camera di consiglio.</p>
    <p>Le indagini sull’ex senatore del Pdl erano cominciate nel 1994. Dopo una condanna a <hi rend="#b">nove anni in primo grado</hi>, nel 2010 Dell’Utri era stato condannato a sette anni di carcere nel primo processo di appello. Nel marzo scorso però la Cassazione aveva sancito che non erano stati sufficientemente provati <ref target="http://www.ilfattoquotidiano.it/2012/04/24/marcello-dellutri-mediatore-berlusconi-mafia/206848/">i rapporti tra Dell’Utri e Cosa Nostra tra il 1977 e il 1982</ref>: è il periodo in cui l’ex senatore si allontana da Berlusconi per andare a lavorare dal finanziere palermitano <hi rend="#b">Filippo Alberto Rapisarda</hi>. È proprio per colmare quel buco investigativo che gli ermellini avevano ordinato un secondo processo d’appello.</p>
    <p>Erano stati già provati oltre ogni ragionevole dubbio invece i rapporti tra Cosa Nostra e Dell’Utri fino al 1977. Sono gli anni in cui il futuro fondatore di <hi rend="#b">Forza Italia</hi> conduce da Berlusconi le richieste estorsive di Cosa Nostra che negli affari milanesi avrebbe investito cospicue somme di denaro, come rivelato da <hi rend="#b">collaboratori di giustizia</hi> del calibro di <hi rend="#b">Domenico Di Carlo</hi>, <hi rend="#b">Antonino Giuffrè</hi> e <hi rend="#b">Gaetano Grado</hi>. E per “blindare” il rapporto con B, Cosa Nostra inviò ad Arcore un pezzo da novanta: Vittorio Mangano, eroico stalliere per l’ex premier e per l’ex senatore, boss di rango nella storia di Cosa Nostra.</p>
    <p>Ma i rapporti tra la Piovra e il futuro presidente del consiglio continuarono almeno fino al 1992, con Berlusconi parte lesa e Dell’Utri<hi rend="#b"> mediatore e garante</hi> degli interessi di Cosa Nostra sul ras di <hi rend="#b">Arcore</hi>. Interessi che per gli ermellini si sono fermati però proprio all’alba della nuova avventura politica, che con Forza Italia, il nuovo partito targato Dell’Utri, lancia B alla guida del Paese. Un periodo in cui i contatti di Dell’Utri con Cosa Nostra, nel processo per concorso esterno, non sono stati sufficientemente provati.</p>
    <p>Del periodo post ’92 si occuperanno i giudici del <ref target="http://www.ilfattoquotidiano.it/2013/03/07/trattativa-stato-mafia-rinviati-a-giudizio-dieci-imputati/523242/">processo sulla Trattativa tra pezzi delle istituzioni e Cosa Nostra</ref>, che inizierà a maggio e dove Dell’Utri è imputato per violenza o minaccia ad un corpo politico dello Stato. I contatti precedenti tra l’ex senatore e la mafia hanno invece incassato il secondo bollo di conferma in appello. Adesso è corsa contro il tempo per la <hi rend="#b">prescrizione</hi>, che scatterà nel <hi rend="#b">giugno del 2014</hi>. Se la suprema corte dovesse confermare la sentenza di condanna a sette anni entro quella data per Dell’Utri si aprirebbero le porte del carcere. In caso l’ex senatore sarebbe un condannato in via definìtiva per concorso esterno a Cosa Nostra, ma prescritto. “Diceva Andreotti che la prescrizione è meglio di niente” ha commentato il diretto interessato.</p>
    <p>“Dell’Utri è un manager intellettuale o un uomo che nel male ha vissuto inquinando la vita politica e imprenditoriale di questo Paese agevolando gli interessi di Cosa Nostra?” si era chiesto il pg Patronaggio nella sua requisitoria. Oggi i giudici gli hanno fornito una risposta optando per la seconda ipotesi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>