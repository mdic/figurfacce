<doc sitename="Il Fatto Quotidiano" title="M5S, Grillo: &quot;Non credo di aver offeso Rodotà. Avrei ascoltato le sue critiche&quot; - Il Fatto Quotidiano" author="RQuotidiano" date="2013-05-31" url="http://www.ilfattoquotidiano.it/2013/05/31/m5s-grillo-non-credo-di-aver-offeso-rodota-avrei-ascoltato-sue-critiche/611990/" hostname="ilfattoquotidiano.it" description="Non è una marcia indietro rispetto al post furente di giovedì, ma i toni di Beppe Grillo, dopo una marea di critiche della base e non solo, sono cambiati. In un altro post intitolato “Ccà nisciuno è fesso” con un audio di Totò il leader del Movimento 5 Stelle spiega le sue ragioni. “Non credo …" categories="Politica" tags="Beppe Grillo;Movimento 5 Stelle;Silvio Berlusconi;Stefano Rodotà" fingerprint="7d8c7575390b41f5">
  <main>
    <head rend="h1">M5S, Grillo: “Non credo di aver offeso Rodotà. Avrei ascoltato le sue critiche”</head>
    <graphic src="https://st.ilfattoquotidiano.it/wp-content/uploads/2013/05/grillo-comunali-interna1.jpg" alt="Beppe Grillo"/>
    <p>Non è una marcia indietro rispetto<ref target="http://www.ilfattoquotidiano.it/2013/05/30/grillo-contro-rodota-ottuagenario-miracolato-dalla-rete/610890/"> al post furente di giovedì</ref>, ma i toni di <hi rend="#b">Beppe Grillo,</hi><ref target="http://www.ilfattoquotidiano.it/2013/05/30/grillo-vs-rodota-due-deputati-m5s-non-ci-riconsociamo-in-quelle-parole/611616/">dopo una marea di critiche della base e non sol</ref>o, sono cambiati. In un altro post intitolato “Ccà nisciuno è fesso” con un audio di Totò il leader del Movimento 5 Stelle spiega le sue ragioni. “<hi rend="#b">Non credo di aver offeso</hi> il professor Rodotà, le parole “ottuagenario miracolato dalla Rete” le ha dette lui stesso in una telefonata con me. Rodotà appartiene alla sinistra, è stato presidente del Pds, poi messo in un angolo come un<hi rend="#b"> ferrovecchio</hi> dall’attuale dirigenza pdmenoellina che, a presidenziali aperte, non ha ritenuto di fargli neppure una telefonata, ma anzi gli ha chiesto il ritiro della candidatura attraverso sua figlia. Rodotà non è il presidente del M5S, ha un’altra storia politica, che coerentemente, mantiene” sottolinea Grillo. Che, dopo le sferzate, riconosce al giurista ex Garante della privacy le qualità che lo avevano portato a candidarlo al Quirinale.</p>
    <p>“La sua<hi rend="#b"> onestà</hi> non è in dubbio e neppure la sua <hi rend="#b">intelligenza</hi>. Non per questo posso assistere impassibile alla costruzione di un<hi rend="#b"> polo di sinistra</hi> che ha come obiettivo la divisione del M5S in cui lui si è posto, volente o nolente, informato o meno, come punto di riferimento. Il M5S non è nato per diventare il Soccorso Rosso di Vendola e Civati, di Delrio o di Crocetta. E’ una forza popolare che è del tutto <hi rend="#b">indifferente alle sirene della sinistra</hi> e della destra che in realtà sono la faccia della stessa medaglia. Assistiamo all’assurdo di un governo che vuole combattere l’evasione fiscale sostenuto da<hi rend="#b"> Berlusconi,</hi> condannato in secondo grado per evasione fiscale. C’è poi un piccolo aspetto umano, certo in politica non c’è riconoscenza, né me la aspetto. Ma se il professor Rodotà aveva delle critiche da farmi forse – aggiunge – poteva alzare il telefono, lo avrei ascoltato. Invece <ref target="http://www.ilfattoquotidiano.it/2013/05/30/cinque-stelle-rodota-dopo-sconfitta-grillo-deve-cambiare/610551/">ha scelto il Corriere della Sera per una critica</ref> a tutto campo a pagina intera subito dopo le <hi rend="#b">elezioni amministrative”</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>