<doc sitename="Il Fatto Quotidiano" title="Elezioni 2013, in Emilia Romagna tsunami Grillo. Crollo Pd e Pdl. Ingroia sotto al 2% - Il Fatto Quotidiano" author="Davide Turrini" date="2013-02-25" url="http://www.ilfattoquotidiano.it/2013/02/25/elezioni-2013-tsunami-5-stelle-crollano-pd-e-pdl-ingroia-sotto-al-2/511882/" hostname="ilfattoquotidiano.it" description="Boom di Beppe Grillo in Emilia Romagna. Inutile girarci attorno, nemmeno gli instant poll posso sviare il dato reale che a tarda notte arriva dal sito web del ministero dell’Interno. In Emilia Romagna al Senato, scrutinate tutte le sezioni (4511 su 4511), si afferma l’exploit del Movimento 5 Stelle con il 23,18% (oltre 529mila voti) …" categories="Emilia Romagna" tags="Antonio Ingroia;Elezioni Politiche 2013;Giovanni Favia;Movimento 5 Stelle;PD;PDL;Silvio Berlusconi;Vasco Errani" fingerprint="6be897e794a411a">
  <main>
    <head rend="h1">Elezioni 2013, in Emilia Romagna tsunami Grillo. Crollo Pd e Pdl. Ingroia sotto al 2%</head>
    <graphic src="https://st.ilfattoquotidiano.it/wp-content/uploads/2013/02/tsunami_grillo_er.jpg"/>
    <p>Boom di Beppe Grillo in Emilia Romagna. Inutile girarci attorno, nemmeno gli instant poll posso sviare il dato reale che a tarda notte arriva dal sito web del ministero dell’Interno. In Emilia Romagna al Senato, scrutinate tutte le sezioni (4511 su 4511), si afferma l’exploit del <hi rend="#b">Movimento 5 Stelle</hi> con il 23,18% (oltre 529mila voti) e una parziale tenuta della coalizione del centrosinistra. </p>
    <p>Infatti su una percentuale di <hi rend="#b">votanti</hi> comunque in <hi rend="#b">calo</hi> dalle Politiche del 2008 (81,95% rispetto al precedente 86,17%), la lista di Beppe Grillo schizza subito al secondo posto in Regione, surclassando tutti gli altri. La coalizione di centrosinistra si attesta sul 42,13%, il centrodestra al 21,3% e M5s, appunto al 23,08%. Lontanissime le altre coalizioni con i partiti che sostengono Monti all’8,9% e la lista Ingroia all’1,5%. </p>
    <p>Con questa proiezione ufficiale rispetto ai dati del Senato il Pd passerebbe dal 45% dei voti ottenuti nel 2008 (alle Regionali del 2010 con<hi rend="#b"> Errani</hi> presidente aveva ottenuto il 40,6) al 39,1%. Il partito di Berlusconi dal 29,4% del 2008 (24% nel 2010) arriva ad un misero 16,6%.</p>
    <p>Se poi si passa alla <hi rend="#b">Camera</hi> (4511 sezioni su 4511) lo tsunami Grillo travolge ulteriormente centrosinistra e centrodestra piazzando un 24,6% da ko, con il Pd al 37,4% e Pdl al 16,2%, Monti al 7,9% e Ingroia all’1,9%. Gli alleati di Pd e Pdl, cioè Sel e Lega Nord finiscono la prima col 2,8% e la seconda al 2,5%, ampiamente sotto la soglia del 4%. Letteralmente <hi rend="#b">scomparsi</hi> Udc (1,1%) e Fli (0,2%).</p>
    <p>Il primo grande e discusso escluso al prossimo Parlamento risulta essere <hi rend="#b">Giovanni Favi</hi>a, andatosene dai 5 Stelle alla vigilia del voto per sposare la lista di Ingroia. Proteste viaggiano infine sulla rete tra quello che rimane del popolo leghista. Angelo Alessandri, ex Carroccio twitta: “E tutti quei geni della politica che si atteggiavano ….. Lega rischia sparire Liguria, Toscana , emilia romagna … 25 anni buttati !”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>