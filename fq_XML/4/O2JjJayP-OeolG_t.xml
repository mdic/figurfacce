<doc sitename="Il Fatto Quotidiano" title="Dell'Utri latitante: &quot;Io all'estero perché malato&quot;. Ma fuga è stata ideata a novembre - Il Fatto Quotidiano" author="Giuseppe Pipitone" date="2014-04-11" url="http://www.ilfattoquotidiano.it/2014/04/11/dellutri-latitante-io-allestero-perche-malato-fuga-ideata-a-novembre/948595/" hostname="ilfattoquotidiano.it" description="Dice di essere all’estero per curarsi, definisce “aberrante” la richiesta di custodia cautelare e assicura di non volere sottrarsi all’arresto. Evita accuratamente, però, di dire dove si trova in questo momento. Marcello Dell’Utri, condannato in appello a sette anni di carcere per concorso esterno a Cosa Nostra, a pochi giorni dalla sentenza della corte di …" categories="Giustizia" tags="Beirut;Cassazione;Concorso Esterno in Associazione Mafiosa;Mafia;Marcello Dell’Utri;Silvio Berlusconi" fingerprint="abed2440f5b95a07">
  <main>
    <head rend="h1">Dell’Utri latitante: “Io all’estero perché malato”. Ma fuga è stata ideata a novembre</head>
    <graphic src="https://st.ilfattoquotidiano.it/wp-content/uploads/2014/04/marcello-dellutri1.jpg"/>
    <p><ref target="http://www.ilfattoquotidiano.it/2014/04/11/marcello-dellutri-ordine-di-cattura-per-lex-senatore-ma-e-latitante/947701/">Dice di essere all’estero per curarsi</ref>, definisce “aberrante” la richiesta di <hi rend="#b">custodia cautelare</hi> e assicura di non volere sottrarsi all’arresto. Evita accuratamente, però, di dire dove si trova in questo momento. <hi rend="#b">Marcello Dell’Utri</hi>, <ref target="http://www.ilfattoquotidiano.it/2013/03/25/dellutri-per-giudici-fu-luomo-cerniera-con-cosa-nostra-fino-al-1992/542050/">condannato in appello a sette anni di carcere per concorso esterno a Cosa Nostra</ref>, a pochi giorni dalla sentenza della corte di Cassazione che potrebbe aprirgli le porte del carcere, <hi rend="#b">è ufficialmente latitante</hi>.</p>
    <p>Se la sua clandestinità sia dovuta davvero a motivi di malattia non è al momento dato sapere. E’ un fatto però che <hi rend="#b">Alberto Dell’Utri</hi>, fratello dell’ex senatore, già cinque mesi fa tratteggiava i contorni di una <hi rend="#b">possibile fuga</hi> del fondatore di <hi rend="#b">Forza Italia</hi>. “Qua bisogna accelerare i tempi fin quando che Marcello è libero, perché se poi non ce la fa?” dice il gemello di Dell’Utri, colloquiando l’8 novembre 2013 con <hi rend="#b">Vincenzo Mancuso</hi> all’interno del ristorante romano <hi rend="#b"> Assunta Madre</hi>, mentre le cimici della procura di Roma carpiscono ogni parola. Accelerare i tempi per cosa? Se lo sono chiesti i pm della procura generale di Palermo che hanno inserito l’</p>
    <p><hi rend="#b">intercettazione</hi>nella richiesta d’arresto convalidata l’8 aprile dalla corte d’appello. “Lui è andato lì (per gli inquirenti si tratta di</p>
    <p><hi rend="#b">Bruxelles</hi>) insieme a questi della</p>
    <p><hi rend="#b">Guinea Bissau</hi>che lo hanno preso in seria considerazione e gli hanno dato il</p>
    <p><hi rend="#b">passaporto diplomatico</hi>, gli hanno aperto le porte” racconta al suo interlocutore Alberto Dell’Utri. “Se io fossi Marcello prenderei un volo diretto per</p>
    <p><hi rend="#b">Tel Aviv</hi>: se è possibile andarci in macchina è meglio, aereo no, parte il timbro, perché il passaporto a lui rimane, non bisogna lasciare traccia” è invece il</p>
    <p><hi rend="#b">consiglio</hi>fornito da Mancuso.</p>
    <p>Secondo una nota della <hi rend="#b">Questura di Milano</hi> del 29 gennaio 2014, Dell’Utri “è (legittimo) possessore di documenti per l’espatrio passaporto rilasciato nel 2006 e carta d’identità”. Documenti che però non sarebbero stati utilizzati per andare in Guinea. La meta prescelta dall’ex senatore, infatti, sarebbe un’altra. “Il programma – svela sempre Alberto Dell’Utri – è quello di andarsene in <hi rend="#b">Libano</hi> perché lì è una città dove Marcello ci starebbe bene perché lui c’è già stato, la conosce, c’è un <hi rend="#b">grande fermento culturale</hi>, per lui andrebbe bene”. Ed infatti è proprio in Libano, a <hi rend="#b">Beirut</hi>, che gli inquirenti hanno localizzato un’utenza telefonica utilizzata da Dell’Utri il 3 aprile. “Devi avere gente sul posto che ti aiuta: che fai, vai lì e non conosci nessuno? Invece questi sono ben sistemati” fa notare sempre il fratello Alberto facendo anche cenno ad un tale <hi rend="#b">Gennaro</hi>, che avrebbe fornito a Dell’Utri consigli sul piano di fuga: <ref target="http://www.ilfattoquotidiano.it/2013/10/17/riciclaggio-telecom-sparkle-fastweb-scaglia-assolto-15-anni-a-mokbel/747535/">per la Dia si tratta di Gennaro Mokbel, già vicino a componenti della Banda della Magliana, ad ambienti “neri” e coinvolto anche nell’inchiesta su Finmeccanica.</ref> La decisione di volare verso </p>
    <p><hi rend="#b">Beirut</hi>, leggendo l’intercettazione,</p>
    <p><hi rend="#b">sarebbe già stata presa a novembre</hi>, dato che il fratello di Dell’Utri si lascia sfuggire che “siccome i tempi stringono, Marcello dieci giorni fa ha cenato con un</p>
    <p><hi rend="#b">politico importante</hi>del Libano che è stato presidente e che adesso si candida alle prossime elezioni”. Parole che per la corte d’appello presieduta da</p>
    <p><hi rend="#b">Raimondo Lo Forti</hi>non lasciano dubbi.</p>
    <p>“E’ emerso con tutta evidenza che l’imputato intende lasciare l’Italia con la massima urgenza per recarsi a Beirut e ciò al fine di sottrarsi all’esecuzione della sentenza” scrivono i magistrati ordinando l’arresto dell’ex senatore. Solo che quando gli <hi rend="#b">ufficiali della Dia</hi> si sono recati nell’abitazione di Dell’Utri per arrestarlo, era troppo tardi: Dell’Utri era ormai irreperibile. Il sostituto procuratore generale <hi rend="#b">Luigi Patronaggio</hi> aveva già chiesto l’arresto di Dell’Utri il 25 marzo 2013, la sera stessa della condanna in secondo grado, evidenziando l’entità della pena inflitta, i viaggi effettuati nel marzo del 2012 (negli stessi giorni in cui si attendeva il primo verdetto della Cassazione) e la grande disponibilità di denaro del condannato (che possiede anche una residenza a <hi rend="#b">Santo Domingo</hi>): elementi che non erano bastati per aprire le porte del carcere all’ex senatore. </p>
    <p>Appena il 4 aprile scorso, poi, la <hi rend="#b">Procura generale</hi> si era vista cassare la richiesta per vietare l’espatrio a Dell’Utri, che in quelle ore era già all’estero. “L’unica cosa che mi può salvare? Un <hi rend="#b">imprevisto</hi>” diceva il fondatore di Forza Italia negli attimi precedenti alla sentenza del marzo scorso. Un anno dopo, “l’imprevisto” si è materializzato nelle quattro pagine con cui la sezione per il riesame del tribunale di Palermo <hi rend="#b">rigetta il divieto di espatrio</hi>. Una richiesta avanzata e già rigettata dalla corte d’Appello il 10 marzo. Il motivo? “La <hi rend="#b">corte d’Appello</hi> – si legge nella preambolo della sentenza del riesame – ha rigettato questa ulteriore richiesta cautelare, sostenendo che l’unica misura applicabile, visto il tipo di reato in relazione al quale l’imputato è stato condannato, è quella della <hi rend="#b">custodia cautelare in carcere</hi>, mentre ogni altra misura sarebbe illegittima”.</p>
    <p>La <hi rend="#b">richiesta di vietare l’espatrio</hi> all’ex senatore è stata rigettata poi anche dal <hi rend="#b">Riesame</hi>, nonostante agli atti fosse stata allegata la conversazione tra Alberto Dell’Utri e Mancuso. Solo che quell’intercettazione era stata ordinata dalla procura di Roma nell’ambito di un’indagine su un terzo soggetto, l’imprenditore calabrese <hi rend="#b">Gianni Micalusi</hi>. “A ben vedere, l’intercettazione in questione non è funzionale all’<hi rend="#b">accertamento di un delitto</hi> (il delitto imputato a Dell’Utri è stato già accertato in sede di merito e l’intercettazione in questione nulla aggiunge e nulla toglie)” scrivono i giudici del riesame. “L’art. 270 del <hi rend="#b">codice di procedura penale</hi> – spiegano – prevede che le risultanze delle <hi rend="#b">intercettazioni</hi> non possano essere utilizzate in procedimenti diversi da quelli in cui le medesime intercettazioni sono state disposte, salvo che siano indispensabili per l’accertamento dei delitti”.</p>
    <p>Il delitto imputato a Dell’Utri, per il quale i pm chiedevano il divieto d’espatrio, è il <hi rend="#b">concorso esterno in associazione mafiosa</hi>, già accertato in secondo grado: l’intercettazione tra il fratello Alberto e Mancuso proviene da un’altra indagine e non aggrava in alcun modo il reato contestato all’ex senatore. Secondo il codice dunque, i giudici non possono valutarla. E’ il <hi rend="#b">4 aprile scorso</hi> e mentre in Italia viene respinta la richiesta per vietargli l’espatrio, Dell’Utri si trova già all’estero da almeno 24 ore. Pochi giorni dopo sarebbe stato ordinato l’arresto. <hi rend="#b">Troppo tardi</hi>, però, perché ormai l’ex senatore è latitante. E l’articolo 270 del codice di procedura penale è “l’imprevisto” che gli ha evitato le manette. Almeno per ora.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>