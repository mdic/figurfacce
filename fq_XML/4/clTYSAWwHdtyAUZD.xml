<doc sitename="Il Fatto Quotidiano" title="Vittorio Feltri: &quot;Berlusconi come Craxi? No, ha ancora molte carte da giocare&quot; - Il Fatto Quotidiano" author="Caterina Perniconi" date="2013-03-23" url="http://www.ilfattoquotidiano.it/2013/03/23/vittorio-feltri-berlusconi-come-craxi-non-credo-ha-ancora-molte-carte-da-giocare/539901/" hostname="ilfattoquotidiano.it" description="Bersani dovrà tornare al Quirinale e ammettere che ha fallito. A quel punto può nascere un governo di larghe intese e una discussione sul Quirinale, dove potrebbe andare Massimo D’Alema. Vittorio Feltri, editorialista del Giornale, disegna lo schema politico migliore per il Popolo della libertà. Oggi Silvio Berlusconi scenderà in piazza a Roma, nel momento …" categories="Politica" tags="Bettino Craxi;Interviste;Mediaset;Processo Mediaset;Silvio Berlusconi;Vittorio Feltri" fingerprint="28a59a655a19a00c">
  <main>
    <head rend="h1">Vittorio Feltri: “Berlusconi come Craxi? No, ha ancora molte carte da giocare”</head>
    <graphic src="https://st.ilfattoquotidiano.it/wp-content/uploads/2012/08/vittorio-feltri_interna-nuova.jpg"/>
    <p><hi rend="#b">Bersani</hi>dovrà tornare al Quirinale e ammettere che ha fallito. A quel punto può nascere un governo di larghe intese e una discussione sul</p>
    <p><hi rend="#b">Quirinale</hi>, dove potrebbe andare Massimo D’Alema.</p>
    <p><hi rend="#b">Vittorio Feltri</hi>, editorialista del</p>
    <p><hi rend="#i">Giornale</hi>, disegna lo schema politico migliore per il</p>
    <p><hi rend="#b">Popolo della libertà</hi>.</p>
    <p>
      <hi rend="#b">Oggi Silvio Berlusconi scenderà in piazza a Roma, nel momento più delicato delle trattative, costretto a togliersi i panni da Caimano e indossare quelli da statista. Feltri, non ci voleva questa manifestazione.</hi>
    </p>
    <p>A me la piazza non piace. Per carità, le manifestazioni sono tutte legittime, anche quelle del Pdl, ma non portano nulla.</p>
    <p>
      <hi rend="#b">Berlusconi non potrà fare uno show, come piace a lui.</hi>
    </p>
    <p>Da qualche giorno stanno lavorando per dare alla giornata una connotazione positiva e un po’ retorica. Lui dovrà sottolineare che il Pdl è disposto a collaborare contro la crisi e per cambiare la legge elettorale, che tra l’altro hanno fatto loro. Altrimenti in piazza che ci vanno a fare? I voti ora non servono.</p>
    <p>
      <hi rend="#b">Non si torna alle urne?</hi>
    </p>
    <p>Non per adesso.</p>
    <p>
      <hi rend="#b">Quindi che succede?</hi>
    </p>
    <p>Bersani dovrà presentarsi al Quirinale e ammettere che ha fallito.</p>
    <p>
      <hi rend="#b">Poi cercheranno una figura super partes?</hi>
    </p>
    <p>Ma chi la vota? A quel punto bisogna pensare alla stabilità, a un governo di larghe intese.</p>
    <p>
      <hi rend="#b">L’ipotesi D’Alema di un governissimo con un passo indietro di Berlusconi?</hi>
    </p>
    <p>Non credo che lo faccia. In cambio di cosa?</p>
    <p>
      <hi rend="#b">Un salvacondotto?</hi>
    </p>
    <p>Non esiste in Costituzione, servirebbe un’amnistia, ma un voto di due terzi del Parlamento non è possibile.</p>
    <p>
      <hi rend="#b">Se verrà condannato?</hi>
    </p>
    <p>Siamo ancora lontani. Il processo Mediaset è alla sentenza di primo grado e quello più pericoloso, a Napoli, (compravendita di senatori, ndr) non avrà il giudizio immediato. C’è tempo.</p>
    <p>
      <hi rend="#b">Ci vuole un annetto anche per stabilire la sua ineleggibilità.</hi>
    </p>
    <p>Questo non credo succederà. Non ha ruoli legali a Mediaset, solo azioni, lui non decide nulla.</p>
    <p>
      <hi rend="#b">Non esageriamo.</hi>
    </p>
    <p>Dico davvero. Una volta mi ha chiamato per fare un programma come Il Fatto di Enzo Biagi su Canale 5. Sa com’è finita?</p>
    <p>
      <hi rend="#b">Prego.</hi>
    </p>
    <p>Ho fatto delle pillole da 5 minuti alle otto di sera su Italia1 dove mi dovevo sistemare la telecamera da solo, e anche per farmi pagare ho dovuto tribolare.</p>
    <p>
      <hi rend="#b">La giunta per le elezioni le crederà?</hi>
    </p>
    <p>Non a me, ma leggerà le carte e non lo potrà espellere, non si va per sentito dire.</p>
    <p>
      <hi rend="#b">Quindi non farà la fine di Craxi?</hi>
    </p>
    <p>Non penso. Anche se la giustizia è di certo il fronte più rischioso. E la gente non ne può più dell’accanimento della magistratura.</p>
    <p>
      <hi rend="#b">Ci risiamo, i magistrati. Meglio una fuga all’estero?</hi>
    </p>
    <p>Non è questo il momento. Berlusconi ha ancora parecchie carte da giocarsi.</p>
    <p>
      <hi rend="#b">Quali?</hi>
    </p>
    <p>Non mi pare che dal Colle non abbia ricevuto credito. Napolitano non lo sta ignorando.</p>
    <p>
      <hi rend="#b">Quindi via libera a un governo Grasso, come ha detto Giuliano Ferrara?</hi>
    </p>
    <p>A me personalmente il presidente del Senato non piace. Ma il Pdl è di certo disposto ad accettare, in cambio di garanzie.</p>
    <p>
      <hi rend="#b">Ovvero riaprire i giochi al Quirinale.</hi>
    </p>
    <p>Anche.</p>
    <p>
      <hi rend="#b">Chi ci vuole mandare Berlusconi? Nomi seri, che possono avere la maggioranza.</hi>
    </p>
    <p>Massimo D’Alema. O Giuliano Amato, che non amo.</p>
    <p>
      <hi rend="#b">Meglio il primo?</hi>
    </p>
    <p>Certo, con D’Alema tratti sempre. Si conoscono bene, sanno come prendersi, ci hanno già provato con la Bicamerale.</p>
    <p>
      <hi rend="#b">Renato Brunetta capogruppo le piace o preferiva Mara Carfagna?</hi>
    </p>
    <p>Dal punto di vista estetico di sicuro lei. Brunetta ha carisma, non so se è adatto al ruolo, aspettiamo di vederlo all’opera.</p>
    <p>
      <hi rend="#b">E di Renzi che ne pensa?</hi>
    </p>
    <p>Lo ascolto volentieri, è portatore di un nuovo linguaggio, lo apprezzo più dei vecchi rottami del Pci. Ma non so cosa ha fatto da sindaco, non vado a Firenze da cinque anni.</p>
    <p>
      <hi rend="#b">Lo proverebbe al governo?</hi>
    </p>
    <p>Certo, abbiamo avuto tanti scarafaggi, uno più uno meno.</p>
    <p>da <hi rend="#i">il Fatto Quotidiano</hi> del 23 marzo 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>