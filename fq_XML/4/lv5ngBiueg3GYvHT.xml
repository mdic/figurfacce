<doc sitename="Il Fatto Quotidiano" title="Il Financial Times critica Monti, lui risponde attaccando chi ha scritto l'articolo - Il Fatto Quotidiano" author="RQuotidiano" date="2013-01-21" url="http://www.ilfattoquotidiano.it/2013/01/21/il-financial-times-critica-monti-lui-risponde-fatto-un-lavoro-senza-precedenti/476596/" hostname="ilfattoquotidiano.it" description="Che la stampa straniera attacchi i governi italiani non è una novità. Gli anni del berlusconismo ci hanno abituato a incassare le reprimende e gli appelli dei giornali e dei periodici di tutto il mondo, a cominciare dall’Economist, da sempre attento a denunciare le magagne di casa nostra. Mario Monti, finora, era quasi sempre stato …" categories="Media" tags="Angela Merkel;Economist;Eurozona;Financial Times;Mario Monti;Pier Luigi Bersani;Silvio Berlusconi" fingerprint="f61dccae5ca5ed34">
  <main>
    <head rend="h1">Il Financial Times critica Monti, lui risponde attaccando chi ha scritto l’articolo</head>
    <graphic src="https://st.ilfattoquotidiano.it/wp-content/uploads/2013/01/monti_ft_interna_nuova.jpg" alt="Financial Times contro Monti"/>
    <p>Che la <hi rend="#b">stampa straniera</hi> attacchi i governi italiani non è una novità. Gli anni del berlusconismo ci hanno abituato a incassare le reprimende e gli appelli dei giornali e dei periodici di tutto il mondo, a cominciare <ref target="http://www.ilfattoquotidiano.it/2011/06/09/leconomist-critica-berlusconi-luomo-che-ha-fregato-un-intero-paese/117046/">dall’ Economist, da sempre attento a denunciare le magagne di casa nostra</ref>. </p>
    <p><hi rend="#b">Mario Monti</hi>, finora, era quasi sempre stato risparmiato: la sua politica di rigore, in appoggio dell’Europa e sostenuta dall’Europa stessa, lo aveva fin qui tenuto al riparo dalle critiche d’oltre confine.</p>
    <p>Ora invece anche il Professore deve fronteggiare una critica pungente, che arriva – peraltro – da una fonte quanto mai autorevole. Il <hi rend="#i"> Financial Times</hi> ha pubblicato un editoriale dal titolo inequivocabile: “Monti is not the right man to lead Italy”. </p>
    <p><ref target="http://www.ilfattoquotidiano.it/2013/01/21/elezioni-financial-times-monti-non-e-luomo-giusto-per-guidare-litalia/475781/">Monti non è l’uomo giusto per guidare l’Italia</ref>. Una bocciatura in piena regola, quella firmata da</p>
    <p><hi rend="#b">Wolfgang Münchau</hi>. Secondo l’autore il governo italiano avrebbe sottovalutato le conseguenze dell’austerità, ritrovandosi ora a fare i conti con una recessione “lunga e profonda”. Come primo ministro, continua l’articolo, “Monti ha promesso riforme” e ha solamente “alzato le tasse”. Si è presentato come leader di un governo tecnico e si è invece rivelato “un duro operatore politico”.</p>
    <p>Le reazioni all’editoriale non si sono fatte attendere. I rivali politici di Monti hanno colto la palla al balzo per lanciare strali polemici nei confronti del presidente del Consiglio. Lui non l’ha presa bene e ha contrattaccato (ricordando, da questo punto di vista, il Berlusconi che se la prendeva con i giornalisti dell’Economist). “Dal <hi rend="#i">Financial Times</hi><hi rend="#b">non me l’aspettavo</hi>, ma da Wolfgang Munchau, da questo specifico editorialista sì. Lui ha una vecchia polemica con la signora <hi rend="#b">Merkel</hi> e vorrebbe che tutti dessero colpi d’ariete per far saltare l’Eurozona così come la vede la signora Merkel”. E annuncia di voler rispondere sulle colonne dello stesso giornale con una <hi rend="#b">lettera</hi> “che farà capire a Munchau perché le sue frustrazioni verso la Germania non sono necessariamente da scaricare su chi in condizioni difficili ha governato l’Italia”.</p>
    <p>In serata sono emersi i contenuti della missiva: “Ciò che questo governo ha fatto per far calare l’inflazione e creare più posti di lavoro è <hi rend="#b">senza precedenti</hi> in un periodo di tempo così breve e senza una maggioranza vera in Parlamento”. Nel frattempo il <hi rend="#i">Ft</hi> pubblicava sul proprio sito un articolo sulle prossime elezioni politiche (“Italy’s crucial vote”) nel quale, in parte, aggiustava il tiro: “Il governo tecnico guidato da Mario Monti, come anche l’azione decisiva della Banca centrale europea, hanno aiutato a ricostituire la<hi rend="#b"> credibilità fiscale</hi>” dell’Italia. Senza per questo, però, lesinare ulteriori critiche: né Monti né Bersani, sottolinea il quotidiano, hanno finora disegnato “una visione economica convincente per il Paese”. Resterebbe l’alternativa Berlusconi. Ma il <hi rend="#i">Financial Times</hi> lo liquida in poche righe, definendolo “il cavaliere sorridente”, che in nove anni “ha promesso molto e non ha fatto nulla”. Gli italiani, questa volta, “non dovrebbero più farsi ingannare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>