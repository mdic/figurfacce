<doc sitename="Il Fatto Quotidiano" title="Le telefonate Briatore Santanchè: &quot;Mora e Fede? Che gentaglia&quot; - Il Fatto Quotidiano" author="Antonella Mascali" date="2012-10-06" url="http://www.ilfattoquotidiano.it/2012/10/06/telefonate-briatore-santanche-mora-e-fede-che-gentaglia/374198/" hostname="ilfattoquotidiano.it" description="Silvio Berlusconi stipendia ancora l’Emilio Fede compagno di bunga-bunga (20 mila euro al mese, autista, ufficio a Cologno Monzese), ma non vorrebbe. Il suo fedelissimo amico lo ha “deluso”. E quantomeno per un periodo, gli ha tolto pure il saluto. La “cresta” che Fede avrebbe fatto su un milione e 800 mila euro elargiti a …" categories="Giustizia" tags="Daniela Santanchè;Emilio Fede;Flavio Briatore;Intercettazioni;Lele Mora;Silvio Berlusconi" fingerprint="39b9226723768a2e">
  <main>
    <head rend="h1">Le telefonate Briatore Santanchè: “Mora e Fede? Che gentaglia”</head>
    <graphic src="https://st.ilfattoquotidiano.it/wp-content/uploads/2012/09/berlusconi-nave-interna.png"/>
    <p><hi rend="#b">Silvio Berlusconi</hi> stipendia ancora l’<hi rend="#b">Emilio Fede</hi> compagno di <hi rend="#b">bunga-bunga</hi> (20 mila euro al mese, autista, ufficio a Cologno Monzese), ma non vorrebbe. Il suo fedelissimo amico lo ha “deluso”. E quantomeno per un periodo, gli ha tolto pure il saluto. La “cresta” che Fede avrebbe fatto su un milione e 800 mila euro elargiti a <hi rend="#b">Lele Mora</hi>, non l’ha proprio sopportata. Almeno, così dicono al telefono <hi rend="#b">Flavio Briatore</hi> e <hi rend="#b">Daniela Santanchè</hi> nella primavera del 2011.</p>
    <p>A Registrare le telefonate, che <hi rend="#i">Il Fatto</hi> ha potuto leggere, è la Guardia di Finanza di Genova. Sta indagando su Briatore per presunti reati fiscali. Una parte di quelle <hi rend="#b">intercettazioni</hi>, depositate, per competenza sono state inviate ai magistrati del caso <hi rend="#b">Ruby</hi> e fanno parte del fascicolo a carico di Fede, Mora e <hi rend="#b">Nicole Minetti</hi>, imputati per induzione e favoreggiamento della prostituzione anche minorile. Prossima udienza il 12 ottobre. È il pomeriggio del 3 aprile 2011, Daniela Santanchè, allora sottosegretario del governo Berlusconi, chiama il suo amico e socio Flavio Briatore. L’imprenditore le racconta di aver visto Lele Mora a Montecarlo. “È gonfio, ha un esaurimento nervoso”. Mora gli avrebbe confidato che il presidente del Consiglio, sotto processo, continua con i bunga-bunga. Non più ad Arcore, ma a <hi rend="#b">villa Gernetto</hi>: “Non è cambiato niente… la base del film è uguale… il nocciolo duro… Cento Vetrine (una fiction di Canale 5, ndr)”.</p>
    <p>L’ex manager dello spettacolo avrebbe anche raccontato a Briatore che eseguiva gli <hi rend="#b">ordini di Berlusconi</hi>: “Sono talmente nella merda che l’unico che mi può aiutare è lui”. Santanchè, tra un chiarimento e l’altro, commenta: “Madonna mia!”; “Che gentaglia!”. Vuole sapere per filo e per segno quello che ha detto Mora sui soldi che Fede gli avrebbe spillato, soldi avuti da Berlusconi. Briatore: “Fede si è comportato molto male con… (Mora, <hi rend="#i">ndr</hi>) perché lui era in estrema difficoltà e l’altro gli ha preso il 50% dei soldi. E poi lui (Fede, <hi rend="#i">ndr</hi>) è andato dal presidente: ‘No ma erano soldi che gli ho prestato’, invece non è vero niente… figlio di puttana!”. Della rottura tra Berlusconi e Fede, Briatore e Santanchè riparleranno un mese dopo, il 3 maggio. Santanchè racconta di una cena della sera precedente con 40 imprenditori, alla presenza di Berlusconi, organizzata per la campagna elettorale a Milano: “Ho fatto fare 40 tortine con la sua foto… e lui non è abituato, nessuno fa niente per lui, era veramente commosso”.</p>
    <p>Briatore non è per nulla di buon umore. Deve andare a testimoniare al “cacchio di <hi rend="#b">processo Mills</hi>” a carico di Berlusconi. Non vorrebbe, ma ci andrà: “Se no De Pasquale (pm, <hi rend="#i">ndr</hi>) mi fa l’accompagnamento (coattivo, <hi rend="#i">ndr</hi>)”. Briatore racconta anche di aver parlato di Fede con Berlusconi al telefono: “Lui mi dice ‘è una bella delusione’. Gli ho detto, presidente guarda la delusione l’ho avuta anch’io… E lui mi dice ‘sì, guarda, una tristezza’”. Santanchè: “Testa di cazzo lui! (Fede, <hi rend="#i">ndr</hi>)”. Briatore chiede all’amica se Berlusconi vede ancora Fede: “No. Te lo assicuro, no! Comunque Berlusconi ti è sembrato deluso?”. Briatore: “Eh! Uno che prende il 50, perché poi Mora me lo ha detto che ha preso il 50% dei soldi!”.</p>
    <p>Il 7 aprile 2011, Briatore e Santanchè si erano sentiti e avevano parlato del “malato” Berlusconi, come aveva rivelato <hi rend="#i">Il Fatto</hi>. I due si lamentano perché Berlusconi ha pensieri solo per le nottate con giovani fanciulle. Briatore: “Questo qui è malato! Gli ho detto, ma presidente lascia perdere… Ma lui è malato! Ha ragione <hi rend="#b">Veronica</hi>, è malato! Uno normale non fa ‘ste robe qui! Lele che gli continua a portare quelle robe lì… che dopo l’esperienza che ha avuto, anche nel rispetto di tutti voi… dovrebbe averla capita!”. Santanchè è incredula: “Sei sicuro che ha ripreso?”. Briatore: “Al 100%”. Santanchè: “Un uomo così intelligente, che ha in mano l’Italia…”. Briatore: “Io se fossi al suo posto non dormirei di notte, ma non per le troie!!! Non dormirei di notte per la situazione che c’è in Italia! E gli immigrati, e questo, e che rischi di andare sotto da un momento all’altro… vi salvate sempre per 5, 10, 9 voti”. Il 14 maggio 2011 Briatore parla con Fede al telefono. Nonostante pensi malissimo di lui, lo chiama “Emiliuccio”. Ed “Emiliuccio” gli racconta di aver sentito “il povero <hi rend="#b">Minzolini</hi> (allora direttore del Tg1, <hi rend="#i">ndr</hi>)” perché “<hi rend="#i">Il Fatto</hi> oggi dà una pagina per le spese pazze”.</p>
    <p>
      <hi rend="#b">da Il Fatto Quotidiano di venerdì 5 ottobre 2012 </hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>