<doc sitename="Il Fatto Quotidiano" title="Lega Nord, Bossi: &quot;Penso di ricandidarmi alla segreteria federale&quot; - Il Fatto Quotidiano" author="RQuotidiano" date="2013-10-27" url="http://www.ilfattoquotidiano.it/2013/10/27/lega-nord-bossi-penso-di-ricandidarmi-alla-segreteria-federale/758171/" hostname="ilfattoquotidiano.it" description="Umberto Bossi si prepara a riprendersi la segreteria federale della Lega Nord. Ai cronisti che gli chiedevano se si sarebbe ricandidato al prossimo congresso del Carroccio, ha risposto: “Penso di sì. In giro c’è una montagna di gente che si è spaventata nel vedere quello che è accaduto. Le espulsioni e il sospetto che la Lega …" categories="Politica" tags="Forza Italia;Lega;Roberto Maroni;Silvio Berlusconi;Umberto Bossi" fingerprint="3ac47a54bc8ac83c">
  <main>
    <head rend="h1">Lega Nord, Bossi: “Penso di ricandidarmi alla segreteria federale”</head>
    <graphic src="https://st.ilfattoquotidiano.it/wp-content/uploads/2013/10/umberto-bossi.jpg" alt="Umberto Bossi"/>
    <p><hi rend="#b">Umberto Bossi</hi> si prepara a riprendersi la segreteria federale della <hi rend="#b">Lega Nord</hi>. Ai cronisti che gli chiedevano se si sarebbe ricandidato al prossimo congresso del Carroccio, ha risposto: “Penso di sì. In giro c’è una montagna di gente che si è spaventata nel vedere quello che è accaduto. Le espulsioni e il sospetto che la Lega possa finire mi spingono a tornare per sistemare le cose”. Il nuovo leader del partito sarà scelto dalle primarie del movimento e poi nominato ufficialmente dal <ref target="http://www.ilfattoquotidiano.it/2013/09/28/lega-nord-congresso-federale-fissato-15-dicembre-dopo-primarie-per-segretario/726691/">congresso federale che si terrà a Torino il 15 dicembre</ref>. L’attuale segretario <hi rend="#b">Roberto Maroni</hi> ha annunciato l’intenzione di <ref target="http://www.ilfattoquotidiano.it/2013/09/02/lega-nord-maroni-ci-riprova-entro-natale-nuovo-segretario/698335/">non volersi ricandidare per lasciare spazio a “giovani rampanti”</ref>. Per evidenti ragioni anagrafiche, il governatore della Lombardia non pensava certo a un ritorno del suo predecessore, ma guardava nella direzione di <hi rend="#b">Matteo Salvini</hi> e<hi rend="#b"> Flavio Tosi</hi>. Il Senatur potrebbe quindi competere nell’ascesa alla segreteria con il sindaco di Verona, ormai diventato <ref target="http://www.ilfattoquotidiano.it/2013/09/16/lega-nord-in-veneto-mozione-di-sfiducia-contro-bossi-partito-non-e-suo/713172/">uno dei suoi maggiori oppositori interni</ref>.</p>
    <p>Ma non parla di solo del suo partito Umberto Bossi, durante la cerimonia di intitolazione di una piazza di <hi rend="#b">Lazzate</hi> (Monza e Brianza) a un ex sindaco leghista. “<hi rend="#b">Forza Italia</hi>? La sola parola Italia mi fa venire l’orticaria”, ha risposto a chi gli ha chiesto un commento sulla rinascita del partito di Berlusconi. E sul Cavaliere ha aggiunto: ”Tutti dicono che decadrà ma, anche se decade, Berlusconi ha i voti e li può indirizzare. Anche lui è stato<hi rend="#b"> tradito dal suo partito</hi> perché il sistema si è comprato gli uomini chiave del suo partito ed è capitato più o meno anche a me così”. Il senatur è intervenuto anche su una possibile discesa in campo di Marina Berlusconi: ”Basta lui a far politica, non c’è bisogno della figlia. Lascerei perdere i figli… perché uccidono”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>