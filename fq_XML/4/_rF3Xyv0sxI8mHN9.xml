<doc sitename="Il Fatto Quotidiano" title="Silvio Berlusconi morto, Arrigo Sacchi e Franco Baresi in lacrime. Il ricordo di Milan e Real Madrid - Il Fatto Quotidiano" author="F Q" date="2023-06-12" url="https://www.ilfattoquotidiano.it/2023/06/12/silvio-berlusconi-morto-arrigo-sacchi-e-franco-baresi-in-lacrime-il-ricordo-di-milan-e-real-madrid/7191181/" hostname="ilfattoquotidiano.it" description="Il lutto del mondo rossonero per la morte di Berlusconi. Ancelotti: &quot;Riconoscenza infinita&quot;" categories="Calcio" tags="Milan;Silvio Berlusconi" fingerprint="6da8b36dda6d9914">
  <main>
    <head rend="h1">Silvio Berlusconi morto, Arrigo Sacchi e Franco Baresi in lacrime. Il ricordo di Milan e Real Madrid</head>
    <graphic src="https://st.ilfattoquotidiano.it/wp-content/uploads/2023/06/12/11602522_small-1-690x362.jpg"/>
    <p>“Gli devo tutto, ha cercato di cambiare questo Paese difficile”, queste le parole di <hi rend="#b">Arrigo Sacchi</hi> al telefono con l’<hi rend="#i">Ansa</hi> dopo aver scoperto la notizia della morte di <hi rend="#b">Silvio Berlusconi</hi>. Lo definisce suo “<hi rend="#b">amico geniale</hi>“. Un’amicizia suffragata da un rapporto professionale di enorme successo, con quel <hi rend="#b">Milan </hi>che ancora oggi è ricordato come una delle squadre più forti e vincenti di sempre. Arrigo Sacchi ricorda: “Quando mi prese gli dissi: ‘lei o è pazzo o è un genio’. Visti i risultati, datemi voi la risposta…”. Il capitano di quella squadra era <hi rend="#b">Franco</hi><hi rend="#b">Baresi</hi>, oggi vicepresidente onorario del Milan: “Mi sento più solo. Per me era come un <hi rend="#b">padre</hi>, un presidente unico e affettuoso per tutti. Ha realizzato i <hi rend="#b">miei</hi><hi rend="#b">sogni</hi>“. Un altro grande Milan di successo fu quello guidato da <hi rend="#b">Carlo</hi><hi rend="#b">Ancelotti</hi>: “La tristezza di oggi, non cancella i momenti felici passati insieme. Rimane una <hi rend="#b">riconoscenza infinita</hi> al presidente, ma soprattutto ad un uomo ironico, leale, intelligente, sincero, fondamentale nella mia avventura da calciatore prima, e da allenatore poi. Grazie Presidente”, scrive il tecnico del Real Madrid su Twitter.</p>
    <p>Il Milan è “<hi rend="#b">profondamente</hi><hi rend="#b">addolorato</hi> piange la scomparsa dell’indimenticabile Silvio Berlusconi e si stringe con affetto alla famiglia, ai collaboratori e agli amici più cari”. Con queste parole sui social il club ricorda l’ex presidente Berlusconi. “Domani sogneremo altri traguardi, inventeremo altre sfide, cercheremo <hi rend="#b">altre vittorie</hi>. Che valgano a realizzare ciò che di buono, di forte, di vero c’è in noi, in tutti noi che abbiamo avuto questa <hi rend="#b">avventura</hi> di intrecciare la nostra vita a un sogno che si chiama Milan”, sono le parole riportate nel tweet del club rossonero. “Grazie Presidente, per sempre con Noi”, conclude il Milan. Anche il <hi rend="#b">Monza Calcio</hi>, ultima proprietà sportiva di Silvio Berlusconi, lo ricorda con un breve comunicato: “<hi rend="#b">Per sempre con noi</hi>“.</p>
    <p>Il <hi rend="#b">Real Madrid</hi>, il suo presidente e il suo Consiglio di Amministrazione “sono profondamente addolorati per la scomparsa di Silvio Berlusconi, <hi rend="#b">leggendario</hi><hi rend="#b">presidente</hi> del Milan dal 1986 al 2017 e attuale presidente del Monza”, si legge in una nota del club spagnolo, che “desidera esprimere le <hi rend="#b">condoglianze</hi> alla famiglia e ai suoi cari e ai tifosi del calcio italiano, in particolare quelli di Milan e Monza”. La figura di Silvio Berlusconi viene ricordata anche da tutta la <hi rend="#b">stampa sportiva internazionale</hi>, da <hi rend="#i">Marca</hi> e <hi rend="#i">AS</hi> e altri quotidiani spagnoli, l’<hi rend="#i">Equipe</hi>, fino ai principali tabloid inglesi. Al centro tutti i suoi grandi successi professionali ottenuti con la squadra rossonera. Durante la presidenza Berlusconi, il Milan ha vinto<hi rend="#b"> 5 Coppe dei Campioni</hi>, 3 Mondiali per club, 5 Supercoppe europee, 8 scudetti, una Coppa Italia e sette Supercoppe italiane.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>