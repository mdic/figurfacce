<doc sitename="Il Fatto Quotidiano" title="Berlusconi a &quot;Domenica in&quot;: oltre la lite, la bufala finale sui &quot;costi&quot; di Monti - Il Fatto Quotidiano" author="Mario Portanova" date="2012-12-24" url="http://www.ilfattoquotidiano.it/2012/12/24/berlusconi-a-domenica-in-oltre-lite-bufala-finale-sui-costi-di-monti/454396/" hostname="ilfattoquotidiano.it" description="Finale con bufala per la movimentata apparizione di Silvio Berlusconi all'”Arena” di Domenica in, presentata da Massimo Giletti. A tempo scaduto, Berlusconi ha voluto giocare l’ultima carta, affermando il governo Monti ha tolto “2.500 euro a famiglia”. Quindi, ha spiegato, alla “famiglia di un operaio che guadagna 1.250 euro al mese ha tolto due mensilità …" categories="Politica" tags="Fact Checking;Manovra;Mario Monti;Silvio Berlusconi" fingerprint="dcf902dda06ca55">
  <main>
    <head rend="h1">Berlusconi a “Domenica in”: oltre la lite, la bufala finale sui “costi” di Monti</head>
    <graphic src="https://st.ilfattoquotidiano.it/wp-content/uploads/2012/12/berlusconi-a-larena_interna-nuova.jpg"/>
    <p>Finale con bufala per la movimentata apparizione di Silvio Berlusconi all'”Arena” di Domenica in, presentata da Massimo Giletti. A tempo scaduto, Berlusconi ha voluto giocare l’ultima carta, affermando il <hi rend="#b">governo Monti</hi> ha tolto “2.500 euro a famiglia”. Quindi, ha spiegato, alla “famiglia di un operaio che guadagna 1.250 euro al mese ha tolto due mensilità per spese in più”. Un finale col botto anti-Monti, <ref target="http://tv.ilfattoquotidiano.it/2012/12/23/b-litiga-con-giletti-se-mi-interrompe-me-ne-vado/215077/">al termine di una breve intervista durante la quale il Cavaliere si è alterato e ha minacciato di lasciare lo studio di fonte alle domande del giornalista</ref>. </p>
    <p>Berlusconi, come suo solito, non ha citato la fonte del dato. <ref target="http://www.ilfattoquotidiano.it/2011/12/08/manovra-cgia-mestre-vale-miliardi-anni/176152/">Ma 2.500 euro a famiglia è esattamente l’impatto della manovra “salva Italia” del governo tecnico varata nel dicembre 2011, secondo la stima dell’autorevole ufficio studi della Cgia di Mestre</ref>. Tutto vero, allora? Solo all’apparenza. Per prima cosa, i 2.500 euro rappresentano l’impatto medio della manovra, che dunque è minore per i redditi più bassi, come quelli di un operaio. Ma questo è il meno: la cifra, dice la Cgia, è spalmata non su uno ma su tre anni, nel periodo 2012-2014, dettaglio decisivo che Berlusconi ha omesso. Sempre stangata è, ma un anno o tre fa una bella differenza. </p>
    <p>Non è finita. La Cgia ha stimato in 62,9 miliardi il costo complessivo del “salva Italia” per le famiglie italiane. Ecco che cosa ha dichiarato allora il segretario della Cgia <hi rend="#b">Giuseppe Bortolussi</hi>: “Se agli effetti economici della manovra Monti aggiungiamo anche quelli esplicati dalle due manovre d’estate redatte quest’anno dal Governo Berlusconi, l’ effetto complessivo, nel periodo 2011-2014, sale a addirittura a 208 miliardi di euro. Pertanto, il costo che ogni nucleo familiare dovrà farsi carico nel quadriennio 2011-2014, sarà pari a 8.266 euro, poco più di 2.000 euro all’anno”. Se la matematica non è un’opinione, alle famiglie italiane <hi rend="#b">Berlusconi è costato più di Monti</hi>. </p>
    <p>Che di bufala berlusconiana si tratti è confermato ulteriormente dalle <ref target="http://www.ilfattoquotidiano.it/2012/12/08/stangate-di-berlusconi-e-monti-fino-a-726-euro-di-tasse-in-piu-a-famiglia/439881/">stime diffuse dalla stessa Cgia di Mestre pochi giorni fa, aggiornate con le novità fiscali del 2012</ref>. L’associazione propone degli scenari divisi per tipo di contribuente. E l’operaio citato da Berlusconi – per giunta senza famiglia a carico – non paga affatto “2.500 euro”, ma circa 400 euro in più all’anno. </p>
    <p>Ma il Cavaliere ha voluto aggiungerci un tocco di classe: prima di lanciare la sua bufala, ha esortato gli italiani “a non lasciarsi incantare dai pareri che vengono dati a destra e a sinistra”, e a guardare invece “cifre e dati”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>