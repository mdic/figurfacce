<doc sitename="Il Fatto Quotidiano" title="Silvio Berlusconi dimesso dal San Raffaele dopo 45 giorni. Poi il messaggio: &quot;L'incubo è finito&quot; - Il Fatto Quotidiano" author="Local Team per Il Fatto" date="2023-05-19" url="https://www.ilfattoquotidiano.it/2023/05/19/silvio-berlusconi-dimesso-dal-san-raffaele-dopo-45-giorni-poi-il-messaggio-lincubo-e-finito/7166319/" hostname="ilfattoquotidiano.it" description="Non ha rilasciato dichiarazioni, ma ha fatto un saluto con la mano" categories="Cronaca" tags="Silvio Berlusconi" fingerprint="affc1a5b3d4b401f">
  <main>
    <p>Il leader di Forza Italia <hi rend="#b">Silvio Berlusconi</hi>, dopo 45 giorni di ricovero, è stato dimesso dall’ospedale San Raffaele di Milano dove era ricoverato dal 5 aprile scorso per curare un’infezione polmonare insorta nel quadro di una leucemia mielomonocitica cronica. L’auto con a bordo l’ex <hi rend="#b">premier</hi>, seduto accanto alla compagna <hi rend="#b">Marta Fascina</hi>, è uscita dal civico 60 di via Olgettina. Il <hi rend="#b">Cavaliere</hi>, dopo i primi 12 giorni trascorsi in terapia intensiva, è stato poi trasferito in un reparto di degenza ordinaria nel padiglione Q del <hi rend="#b">San Raffaele</hi>. Non ha rilasciato alcuna dichiarazione, ma ai giornalisti e alle persone che lo attendevano assiepati fuori dal cancello di via <hi rend="#b">Olgettina</hi>, ha fatto un saluto con la mano. Da qualche giorno si vociferava delle sue imminenti <hi rend="#b">dimissioni</hi>; voci che sono diventate più <hi rend="#b">insistenti</hi> dopo i due video registrati in occasione della convention di<hi rend="#b"> Forza Italia</hi>, il 5 e 6 maggio e delle <hi rend="#b">elezioni</hi><hi rend="#b">amministrative</hi> dello scorso weekend, seguite dalle visite della premier <hi rend="#b">Giorgia Meloni</hi> e del leader della <hi rend="#b">Lega Matteo Salvini</hi>, domenica scorsa.</p>
    <p>In serata, Berlusconi ha diffuso un messaggio: “Grazie a Dio e a tutti voi che non mi avete fatto mai mancare la vostra vicinanza, il vostro calore e il vostro affetto affetto, non mi sono mai sentito solo e ho continuato a nutrire speranza e fiducia”, si legge. “L’incubo è finito e, dopo aver letto i tantissimi messaggi di auguri ricevuti, mi sento di ringraziare ognuno di Voi che ha ritenuto di dedicarmi un pensiero affettuoso. Viva la vita, sempre!”.</p>
    <p>Dopo essere stato trasferito in<hi rend="#b"> degenza ordinaria</hi> domenica 16 aprile e una volta risolta l’<hi rend="#b">infezione respiratoria</hi>, i medici avevano infatti proseguito le cure per la malattia ematologica e i controlli costanti dei parametri. In queste ore la nuova ipotesi di <hi rend="#b">dimissioni</hi> è diventata <hi rend="#b">certezza</hi>. L’ex premier (che nel settembre del 2020 era risultato positivo al <hi rend="#b">virus Sars-CoV-2</hi> e aveva sviluppato i sintomi del Covid-19, tra cui una<hi rend="#b"> polmonite bilaterale), </hi>quattro anni prima, nel giugno <hi rend="#b">2016</hi>, era stato operato sempre al<hi rend="#b"> San Raffaele</hi> con un <hi rend="#b">intervento a cuore aperto</hi> per la sostituzione della <hi rend="#b">valvola aortica</hi> e nel <hi rend="#b">2019</hi> era stato operato per un’<hi rend="#b">occlusione intestinale</hi>. In quest’ultimo ricovero causato da una <hi rend="#b">polmonite, </hi>nel quadro della <hi rend="#b">leucemia</hi> di cui soffre da almeno due anni, dopo aver trascorso 12 giorni di ricovero in <hi rend="#b">terapia intensiva cardio-toraco-vascolare</hi> nell’ospedale milanese, era stato trasferito dai medici in una stanza di reparto di degenza ordinario, grazie al “costante miglioramento” del suo quadro clinico, così come era stato dichiarato nel loro ultimo bollettino dai professori <hi rend="#b">Alberto Zangrillo</hi> e il primario <hi rend="#b">Fabio Ciceri</hi>. Dall’ospedale aveva anche girato un <hi rend="#b">videomessaggio</hi>, in occasione delle elezioni amministrative, ricordando ai cittadini <hi rend="#b">“il dovere di andare a votare”</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>