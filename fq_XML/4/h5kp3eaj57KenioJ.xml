<doc sitename="Il Fatto Quotidiano" title="Sequestro Spinelli, condanne fino a 8 anni e 8 mesi: &quot;Non ci fu estorsione&quot; - Il Fatto Quotidiano" author="RQuotidiano" date="2013-05-20" url="http://www.ilfattoquotidiano.it/2013/05/20/sequestro-spinelli-pm-milano-chiede-condanne-fino-a-16-anni-per-rapitori/599718/" hostname="ilfattoquotidiano.it" description="Il giudice per l’udienza preliminare di Milano Chiara Valori ha inflitto pene per il sequestro di Giuseppe Spinelli, ragionieri di Silvio Berlusconi, e sua moglie che vanno dai quattro anni e otto mesi agli otto anni e otto mesi a Francesco Leone e ai sui tre complici albanesi. Il giudice ha riqualificato il reato da sequestro a scopo di estorsione …" categories="Giustizia" tags="Sequestro Spinelli;Silvio Berlusconi" fingerprint="a78bd263f1dbc363">
  <main>
    <head rend="h1">Sequestro Spinelli, condanne fino a 8 anni e 8 mesi: “Non ci fu estorsione”</head>
    <graphic src="https://st.ilfattoquotidiano.it/wp-content/uploads/2012/12/spinelli2_nuova-interna1.jpg" alt="Giuseppe Spinelli"/>
    <p>Il giudice per l’udienza preliminare di Milano <hi rend="#b">Chiara Valori</hi> ha inflitto pene per il sequestro di <hi rend="#b">Giuseppe Spinelli</hi>, ragionieri di <hi rend="#b">Silvio Berlusconi</hi>, e sua moglie che vanno dai quattro anni e otto mesi agli otto anni e otto mesi a <hi rend="#b">Francesco Leone</hi> e ai sui tre complici albanesi. Il giudice ha riqualificato il reato da sequestro a scopo di estorsione a<hi rend="#b"> sequestro semplice</hi> in continuazione con violenza privata. <hi rend="#b">Francesco Leone</hi>, ritenuto il capobanda, oltre ad essere stato condannato a 8 anni e 8 mesi di carcere, dovrà trascorrere un anno in una casa di lavoro. I tre albanesi, invece, sono stati condannati due a 4 anni e otto mesi e il terzo a 6 anni e 8 mesi. Il giudice ha in sostanza dimezzato le richieste di condanna avanzate dal pm Paolo Storari che aveva chiesto per Leone 16 anni e 8 mesi, per Laurenc Tanko 10 anni di carcere, per il fratello Ilirjan 8 anni e altrettanto per Marjus Anuta. La riduzione delle condanne è dovuta al fatto che il reato è stato derubricato da sequestro a scopo di estorsione a sequestro semplice in continuazione con il reato di violenza privata. Per i quattro, giudicati con rito abbreviato, sono stare disposte anche le pene accessorie dell’interdizione dai pubblici uffici e legale.</p>
    <p>Spinelli e moglie, tra il 15 e il 16 ottobre scorsi, rimasero per circa 11 ore nelle mani dei rapitori, arrestati il 19 novembre, e vennero liberati senza riscatto anche se in un primio momento si ipotizzò il versamento di 8 milioni di euro. Il contabile del Cavaliere, tra l’altro ufficiale pagatore delle Olgettine del caso <hi rend="#b">Ruby</hi>, fu sequestrato la notte tra il 15 e il 16 ottobre scorso. <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">Un sequestro lampo a scopo estorsivo</ref>, con l’offerta da parte dei malviventi di documenti utili ad alleggerire la posizione di Silvio Berlusconi nel caso Lodo-Mondadori. La Procura di Milano, in un primo momento e visto il ritardo con cui agli inquirenti era stata data la notizia, aveva ipotizzato il pagamento di un riscatto. Ma di questi soldi, e nonostante gli strani movimenti dei protagonisti di quella notte documentati dalle celle telefoniche, non si è trovata traccia.</p>
    <p>Il ragioniere era stato aggredito, in casa sua, e minacciato per tutta la notte insieme alla moglie con una pistola, da un gruppo di persone che aveva fatto arrivare all’ex premier – tramite, appunto, il suo cassiere – 35 milioni di euro. Tanti soldi “in cambio di documentazione utile all’ex presidente del Consiglio nel <hi rend="#b">processo sul Lodo Mondadori,</hi> in grado di ribaltare la sentenza civile d’Appello”. La banda era composta da sei persone, ma solo per quattro era stato chiesto il processo. Leone, che è stato considerao la mente del sequestro, ha versato 14.500 euro a titolo di risarcimento nei confronti delle parti offese, cioè Spinelli, sua moglie e l’ex premier.</p>
    <p><ref target="http://www.ilfattoquotidiano.it/2012/11/22/sequestro-spinelli/422360/">Dopo i primi giorni di indagine gli investigatori avevano individuato alcuni punti oscuri</ref>: dagli spostamenti del capobanda, alle cassette di sicurezza trovate vuote. Sul caso è stata aperta anche una<ref target="http://www.ilfattoquotidiano.it/2012/11/29/sequestro-spinelli-aisi-avvia-indagine-interna-su-ruolo-scorta-berlusconi/430854/"> indagine amministrativa dell’Ais</ref>i sul ruolo della scorta del Cavaliere. Dopo il sequestro Spinelli fu “protetto” e ospitato in una delle residenze del leader del Pdl.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>