<doc sitename="Il Fatto Quotidiano" title="Regione Lombardia, nel Pdl è lotta per la Sanità post-Formigoni - Il Fatto Quotidiano" author="Luigi Franco" date="2013-03-08" url="http://www.ilfattoquotidiano.it/2013/03/08/regione-lombardia-nel-pdl-e-lotta-per-sanita-post-formigoni/523591/" hostname="ilfattoquotidiano.it" description="Ai piani alti di Palazzo Lombardia c’è in palio una poltrona a cui si è interessato Berlusconi in prima persona. E’ quella dell’assessorato alla Sanità, il più importante dei 14 che andranno a formare la giunta di Roberto Maroni. Perché gestisce il budget più cospicuo della Regione, ben 17 miliardi di euro. Denaro attorno al …" categories="Politica" tags="Comunione e Liberazione;Mario Mantovani;Regione Lombardia;Roberto Formigoni;Sanità;Sanità Lombarda;Silvio Berlusconi" fingerprint="4dd9776f7ea38a79">
  <main>
    <head rend="h1">Regione Lombardia, nel Pdl è lotta per la Sanità post-Formigoni</head>
    <graphic src="https://st.ilfattoquotidiano.it/wp-content/uploads/2013/02/formigoni_interna_nuova3.jpg"/>
    <p>Ai piani alti di <hi rend="#b">Palazzo Lombardia</hi> c’è in palio una poltrona a cui si è interessato <hi rend="#b">Berlusconi</hi> in prima persona. E’ quella dell’<hi rend="#b">assessorato alla Sanità</hi>, il più importante dei 14 che andranno a formare la giunta di <hi rend="#b">Roberto Maroni</hi>. Perché gestisce il budget più cospicuo della Regione, ben <hi rend="#b">17 miliardi di euro</hi>. Denaro attorno al quale, da 18 anni a questa parte, sono ruotati gli interessi del <hi rend="#b">sistema formigoniano</hi> e di <hi rend="#b">Comunione e liberazione</hi>. Fino all’epilogo degli scandali che hanno coinvolto il <hi rend="#b">San Raffaele</hi> e la <hi rend="#b">clinica Maugeri</hi> e delle inchieste della procura di Milano, che <ref target="http://www.ilfattoquotidiano.it/2013/02/12/maugeri-formigoni-accusato-di-associazione-a-delinquere/497156/">accusa il governatore uscente di associazione per delinquere finalizzata alla corruzione</ref>. Formigoni non ci sarà più a vigilare sulla sanità lombarda. Lui volerà a Roma per un posto in <hi rend="#b">Senato</hi>. A Milano, nel frattempo, proprio su questa poltrona si è scatenata una lotta tutta interna al <hi rend="#b">Pdl</hi>. Il vincitore più probabile? Da qualche giorno nei rumors domina un nome: <hi rend="#b">Mario Mantovani</hi>.</p>
    <p>In una spartizione che prevede sette assessorati alla <hi rend="#b">Lega</hi> e sette al Popolo delle libertà, la Sanità è stata assegnata al Pdl. Formigoni avrebbe voluto consegnarla a uno dei suoi, come segno di continuità di quella che ha sempre definito “<hi rend="#b">un’eccellenza lombarda</hi>”. Ma l’assessorato, con ogni probabilità, andrà a un esponente laico del partito. Così ha deciso Berlusconi: a fronte di un rafforzamento della Lega, che ora esprime il presidente della Regione, il Cavaliere vuole un uomo di sua fiducia nel ruolo più ambìto. Tra i favoriti c’è proprio il senatore<ref target="http://www.ilfattoquotidiano.it/2013/02/28/elezioni-per-senatore-mantovani-tre-cene-per-400-persone-nella-sera-del-silenzio/516001/"> Mario Mantovani, forte del record di quasi 13mila preferenze ottenute alle elezioni regionali</ref> e già designato come vice presidente della giunta. E se non sarà Mantovani, per il quale è pronta in alternativa un’altra delega, la scelta potrebbe cadere su una figura <hi rend="#b">tecnica</hi> vicina al Cavaliere. Sono stati fatti i nomi dell’ex ministro della Salute <hi rend="#b">Ferruccio Fazio </hi>e del medico personale di Berlusconi, <hi rend="#b">Alberto Zangrillo</hi>, che ha fatto però sapere di voler restare al San Raffaele, dove è primario di anestesia e rianimazione cardiovascolare.</p>
    <p>In Lombardia avanza la componente laica del Pdl. Perdono posizioni Formigoni e Cl. Il Celeste potrebbe incassare in cambio l’elezione a capogruppo in Senato. Una contropartita alla mancata riconferma alla Sanità lombarda dell’attuale assessore <hi rend="#b">Mario Melazzini</hi>, pidiellino legato a Comunione e liberazione. Era lui l’uomo che il Celeste aveva scelto prima del voto, ottenendo l’ok dallo stesso Maroni, ansioso di assicurarsi l’appoggio di Cl nel rush finale della campagna elettorale.</p>
    <p>Le quotazioni di Melazzini, però, hanno iniziato a scendere già prima che si aprissero le urne. Intanto sono salite quelle di Mantovani. In barba a un <hi rend="#b">conflitto di interessi</hi> che nei gironi scorsi è stato sottolineato dallo stesso Formigoni: l’attività dell’assessorato può incrociare i destini degli affari di famiglia Mantovani. <ref target="http://www.ilfattoquotidiano.it/2013/02/23/passione-per-sanita-del-senatore-mantovani-tra-esposti-e-conflitti-dinteresse/509069/">La fondazione che porta il suo nome gestisce infatti quattro residenze sanitarie assistenziali per anziani (Rsa)</ref>. Mantovani ribatte che nel cda ormai è rimasta </p>
    <p><hi rend="#b">solo una sua sorella</hi>. E che il business delle case di riposo non dipende dall’assessorato alla Sanità, ma da quello alla Famiglia. Dimentica però che i fondi assegnati alla Famiglia sono una parte del budget della Sanità. E che una somma di circa</p>
    <p><hi rend="#b">900 mila euro</hi>è destinata proprio alle Rsa. Di certo Berlusconi non è solito occuparsi dai conflitti di interesse. E anche Formigoni ormai si è rassegnato: “Mantovani laico? E’ battezzato e va a Messa appena può”, ha detto oggi nella conferenza stampa di fine mandato. Per poi aggiungere: “Se la scelta cadrà su di lui, avrà il mio sostegno”.</p>
    <p>twitter: @gigi_gno</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>