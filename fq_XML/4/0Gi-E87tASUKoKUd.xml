<doc sitename="Il Fatto Quotidiano" title="Mediaset, processo rinviato a dopo il voto. Prossima udienza 1 marzo - Il Fatto Quotidiano" author="RQuotidiano" date="2013-02-08" url="http://www.ilfattoquotidiano.it/2013/02/08/mediaset-processo-rinviato-a-dopo-voto-prossima-udienza-1-marzo/493188/" hostname="ilfattoquotidiano.it" description="E’ stato accolto il legittimo impedimento. Il processo d’appello sul caso Mediaset è stato rinviato a dopo le elezioni. I giudici della Corte d’Appello di Milano hanno quindi accolto la richiesta avanzata da Silvio Berlusconi e dai suoi difensori, alla quale si sono associati anche il procuratore generale e il legale di parte civile . I giudici …" categories="Elezioni 2013" tags="Campagna Elettorale;Legittimo Impedimento;Mediaset;Niccolò Ghedini;Par Condicio;Piero Longo;Processo Mediaset;Processo Ruby;Silvio Berlusconi;Tribunale di Milano" fingerprint="b8cb0201fb94d293">
  <main>
    <head rend="h1">Mediaset, processo rinviato a dopo il voto. Prossima udienza 1 marzo</head>
    <graphic src="https://st.ilfattoquotidiano.it/wp-content/uploads/2012/10/berlusconi-ghedini-interna-nuova.jpg" alt="Berlusconi e Ghedini"/>
    <p>E’ stato accolto il<hi rend="#b"> legittimo impedimento</hi>. Il processo d’appello sul caso<hi rend="#b"> Mediaset</hi> è stato rinviato a dopo le <hi rend="#b">elezioni</hi>. I giudici della Corte d’Appello di Milano hanno quindi accolto <ref target="http://www.ilfattoquotidiano.it/2013/02/07/mediaset-berlusconi-e-legali-chiedono-legittimo-impedimento-per-impegni-tv/492002/">la richiesta avanzata da Silvio Berlusconi e dai suoi difensori</ref>, alla quale si sono associati anche il procuratore generale e il legale di parte civile . </p>
    <p>I giudici nel motivare la loro decisione hanno considerato che la<hi rend="#b"> campagna elettorale</hi> è in “fase conclusiva” e tutti i candidati sono, peraltro, impegnati in interventi in emittenti radio e tv. Interventi regolati dalla legge sulla <hi rend="#b">par condicio</hi>, legge che ha determinato l’aggiornamento del processo a dopo il voto. Sia l’imputato che i suoi difensori infatti, in quanto <hi rend="#b">candidati</hi> alle prossime elezioni, nel fax pervenuto nei giorni scorsi alla cancelleria del tribunale di Milano, avevano illustrato il calendario con i loro impegni: Berlusconi deve partecipare a una trasmissione televisiva l’8 febbraio, dopo di che ha una intervista con un quotidiano e la sera ha un altro impegno in tv. Anche <hi rend="#b">Niccolò Ghedini</hi> e <hi rend="#b">Piero Longo</hi> hanno segnalato di avere un impegno per la stessa mattina per un’intervista televisiva. Allegata anche la documentazione relativa agli impegni del 15 e del 22 febbraio prossimi.</p>
    <p>La prossima udienza è quindi fissata per il <hi rend="#b">primo marzo</hi>, dopo il voto, quando ci sarà la requisitoria del procuratore generale, l’intervento delle parti civili ed eventuali dichiarazioni spontanee. Nelle udienze del 2, del 9 e del 16 marzo sono previste le discussioni delle difese, mentre il<hi rend="#b"> 23 marzo</hi> sono previste le eventuali repliche e la <hi rend="#b">sentenza</hi>. Berlusconi ha anche annunciato la sua intenzione di rilasciare dichiarazioni spontanee il primo marzo.</p>
    <p>Il Cavaliere e i suoi difensori hanno avanzato la richiesta di legittimo impedimento anche per l’udienza del <hi rend="#b">processo Ruby</hi> fissata per l’11 febbraio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>