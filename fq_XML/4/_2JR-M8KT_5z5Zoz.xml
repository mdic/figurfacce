<doc sitename="Il Fatto Quotidiano" title="Fondi ai partiti: la casa delle cene eleganti di Berlusconi pagata dai contribuenti? - Il Fatto Quotidiano" author="RQuotidiano" date="2012-10-29" url="http://www.ilfattoquotidiano.it/2012/10/29/casa-delle-cene-eleganti-di-berlusconi-pagano-contribuenti/397552/" hostname="ilfattoquotidiano.it" description="La notizia è contenuta in una nota ufficiale del Pdl, che certifica come anche nel partito di Berlusconi sia in corso una sorta di spendig review sui costi sostenuti per gli affitti delle sedi storiche, ereditate da Forza Italia (insieme alle pigioni). E sì, perché i quattro milioni spesi nel 2011 sono troppi anche per …" categories="Politica" tags="Cene Eleganti;Finanziamento ai Partiti;Forza Italia;Gianpaolo Tarantini;Niccolò Ghedini;Palazzo Grazioli;Patrizia D’Addario;Silvio Berlusconi" fingerprint="ec87b24e964e8725">
  <main>
    <head rend="h1">Fondi ai partiti: la casa delle cene eleganti di Berlusconi pagata dai contribuenti?</head>
    <graphic src="https://st.ilfattoquotidiano.it/wp-content/uploads/2012/10/patrizia-daddario-interna-nuova.jpg" alt="Patrizia Daddario"/>
    <p>La notizia è contenuta in una nota ufficiale del <hi rend="#b">Pdl</hi>, che certifica come anche nel partito di <hi rend="#b">Berlusconi</hi> sia in corso una sorta di <hi rend="#b">spendig review</hi> sui costi sostenuti per gli affitti delle sedi storiche, ereditate da Forza Italia (insieme alle pigioni). E sì, perché i quattro milioni spesi nel 2011 sono troppi anche per il Pdl, specie se si considera che l’esborso è relativo a soli due immobili: la ‘casa’ del Popolo della Libertà in via dell’Umiltà (al numero civico 36) e – udite udite – anche la sede di via del Plebiscito. Ovvero, come spiega l’Adn Kronos, la residenza romana di Silvio Berlusconi, quindi <hi rend="#b">Palazzo Grazioli</hi>, l’enorme abitazione in cui si tenevano le ‘<hi rend="#b">cene galanti</hi>‘ con le donnine portate dal faccendiere pugliese <hi rend="#b">Giampaolo Tarantini</hi>. Ergo, l’affitto della casa del Cavaliere è stato pagato per anni con i soldi dei contribuenti tramite i rimborsi elettorali. <ref target="http://www.ilfattoquotidiano.it/2012/10/30/palazzo-grazioli-ghedini-smentisce-paga-berlusconi-parte-adibita-ad-abitazione/398325/">Anche se Niccolò Ghedini assicura che Berlusconi ha sempre pagato di tasca sua (circa mezzo milioni di euro) la parte dell’immobile adibita a “casa-ufficio”. </ref></p>
    <p>Un passo indietro. Il ‘Ruby-Gate’ non era ancora scoppiato, era da poco trascorsa l’era di Noemi Letizia (che chiamava il Cavaliere con l’appellativo di ‘Papi’) e del divorzio dell’ex premier da Veronica Lario: nell’immaginario collettivo del Paese fece il suo ingresso<hi rend="#b"> Patrizia D’Addario</hi>, la escort barese della notte d’amore (a pagamento) con l’allora presidente del Consiglio nel lettone regalato da Putin. Le ‘sere eleganti’ di Silvio Berlusconi diventarono di dominio pubblico e l’allora capo del governo divenne “l’utilizzatore finale”, come da arcinota definizione del suo avvocato<hi rend="#b"> Niccolò Ghedini</hi>. Ora si scopre che per vivere nel teatro di quelle ‘cene’, Silvio Berlusconi non ha mai pagato un euro. Ed è lo stesso Pdl a renderlo noto, rivelando anche i particolari degli esborsi: “Nel 2011 – scrivono i tesorieri <hi rend="#b">Rocco Crimi</hi> e <hi rend="#b">Maurizio Bianconi</hi> nella relazione gestionale – i costi della locazione riferiti alla sede legale di via dell’Umiltà 36, sono stati pari a 1 milione 871 mila 712 euro”. Quindi, facendo due conti, l’anno scorso per Palazzo Grazioli il Pdl ha pagato un fitto di 2 milioni 128mila 288euro.</p>
    <p>Altri particolari emergono dalla relazione dell’amministratore nazionale <hi rend="#b">Sandro Bondi</hi>, “anche nell’esercizio 2011 Forza Italia ha messo a disposizione del Pdl le proprie rimanenti strutture centrali. Ricordiamo che per quanto riguarda queste ultime – spiega il senatore pidiellino – l’operazione ha richiesto la sottoscrizione di un’apposita scrittura privata, che ha definito i termini dell’addebito delle spese sostenute dal movimento azzurro nel periodo 1° aprile-31 dicembre 2009 e negli anni 2010 e 2011 per le strutture situate a Roma in <hi rend="#b">via dell’Umiltà</hi>, 36 e in via del Plebiscito, 102 e dei connessi servizi distaccati”.</p>
    <p>Ma non solo. Secondo quanto certificato da Sandro Bondi, infatti, “ad aggravare le finanze del partito si aggiungono le<hi rend="#b"> spese per il personale</hi>, che ammontano complessivamente a 3 milioni 233 mila 738 euro e si incrementano di 2 milioni 894 mila 726 euro rispetto all’anno precedente”. Quasi <hi rend="#b">mezzo milione</hi> di spese in più dovuto “all’aumento del numero del personale dipendente, che passa dalle 23 unità presenti al 31 dicembre 2010 alle 84 unità in forza al 31 dicembre 2011”. Nella nota è specificato che per quanto riguarda le “unità in forza” si tratta di 4 giornalisti e 80 impiegati.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>