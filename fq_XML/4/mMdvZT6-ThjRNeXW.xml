<doc sitename="Il Fatto Quotidiano" title="L'allarme all'alba per un &quot;evento acuto&quot;: le ultime ore di Silvio Berlusconi" author="F Q" date="2023-06-12" url="https://www.ilfattoquotidiano.it/2023/06/12/silvio-berlusconi-morto-lallarme-allalba-per-un-evento-acuto-le-ultime-ore-del-cav/7192056/" hostname="ilfattoquotidiano.it" description="L’allerta scatta alle prime luci del giorno e arriva Alberto Zangrillo: il quadro clinico è cambiato in maniera repentina" categories="Politica" tags="Silvio Berlusconi" fingerprint="fdf31a45291e763d">
  <main>
    <head rend="h1">Silvio Berlusconi morto, l’allarme all’alba per un “evento acuto”: le ultime ore del Cav</head>
    <graphic src="https://st.ilfattoquotidiano.it/wp-content/uploads/2023/06/12/Silvio-Berlusconi-come-e-morto-690x362.jpg"/>
    <p>L’<hi rend="#b">allarme</hi> scatta all’<hi rend="#b">alba</hi> all’<hi rend="#b">ospedale San Raffaele</hi>. Il leader di Forza Italia,<hi rend="#b"> Silvio Berlusconi</hi>, ricoverato di nuovo dal 9 giugno nel reparto ordinario, si è <hi rend="#b">aggravato</hi> in maniera improvvisa, veloce e abbastanza <hi rend="#b">inaspettata</hi>, secondo le prime informazioni che filtrano dall’ospedale. Un <hi rend="#b">“evento acuto”</hi> – legato alla malattia con cui l’ex premier conviveva da circa due anni, la leucemia mielomonocitica cronica, e a una produzione del <hi rend="#b">midollo osseo</hi> non più equilibrata – ha cambiato il quadro in maniera repentina.</p>
    <p>Del resto, già venerdì 9 giugno gli esami a cui il leader azzurro veniva costantemente sottoposto per un <hi rend="#b">monitoraggio</hi> attento della patologia ematologica avevano dato dei segnali. La Tac invece non aveva evidenziato altre patologie ed escludeva anche segni che potevano avere a che fare con la <hi rend="#b">polmonite</hi> (il problema che nel precedente ricovero, conclusosi appena 20 giorni prima, lo aveva portato in<hi rend="#b"> terapia intensiva</hi> per una decina di giorni).</p>
    <p>I valori emersi dagli <hi rend="#b">esami di controllo</hi> portano comunque alla decisione di anticipare, secondo quanto riportava il bollettino, i <hi rend="#b">controlli programmati</hi> per la leucemia e di procedere al ricovero. Poi l’aggravamento nelle prime ore del mattino di lunedì. La macchina di <hi rend="#b">Alberto Zangrillo</hi>, direttore delle Terapie intensive generale e cardiochirurgica dell’ospedale San Raffaele di Milano e medico dell’ex premier, viene intravista all’alba arrivare in via Olgettina. Il legame del camice bianco con Berlusconi è anche personale, come ha avuto modo di spiegare, ripetendolo proprio di recente durante il ricovero di aprile, quando lo aveva definito “un grande amico”.</p>
    <p>E aveva aggiunto: “Non posso negare anche un grande coinvolgimento personale”. Poche le dichiarazioni del medico in quei giorni, segno della <hi rend="#b">difficoltà</hi> del momento. Questa mattina presto, anche i <hi rend="#b">figli</hi> di Berlusconi e il fratello <hi rend="#b">Paolo</hi> accorrono in ospedale, dove si trova già la compagna del leader azzurro, <hi rend="#b">Marta Fascina</hi>, sempre al suo fianco. <ref target="https://www.ilfattoquotidiano.it/2023/06/12/silvio-berlusconi-e-morto-primo-dei-populisti-recordman-di-inchieste-dalla-corruzione-alla-mafia-mago-della-comunicazione-un-primo-molto-parziale-ritratto-dellimprenditore-che-si-invento-poli/5920849/">Subito dopo il loro arrivo, intorno alle 9.30, Berlusconi muore</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>