<doc sitename="Il Fatto Quotidiano" title="Il ruggito della Quaglia - Il Fatto Quotidiano" author="Marco Travaglio" date="2014-01-27" url="http://www.ilfattoquotidiano.it/2014/01/27/il-ruggito-della-quaglia/869944/" hostname="ilfattoquotidiano.it" description="Morire per Cicchitto. “L’incontro Renzi-Berlusconi sembra il patto Molotov-Ribbentrop sulla spartizione della Polonia” (Fabrizio Cicchitto, ex Psi, ex P2, ex FI, ex Pdl, ora Ncd, 19-1). E Cicchitto sembra tanto la Polonia. Cos’è il genio? “Il berlusconismo è durato così a lungo grazie all’antiberlusconismo” (Francesco Verducci, portavoce dei Giovani Turchi del Pd, la Repubblica , 20-1). Pure la mafia: …" categories="Ma mi faccia il piacere" tags="Corrado Passera;Massimo Cialente;Matteo Renzi;Pier Ferdinando Casini;Processo Ruby;Silvio Berlusconi" fingerprint="b9e4ce32f0ac6a71">
  <main>
    <head rend="h1">Il ruggito della Quaglia</head>
    <p><hi rend="#b">Morire per Cicchitto. </hi>“L’incontro Renzi-Berlusconi sembra il patto Molotov-Ribbentrop sulla spartizione della Polonia” (Fabrizio Cicchitto, ex Psi, ex P2, ex FI, ex Pdl, ora Ncd, 19-1). E Cicchitto sembra tanto la Polonia.</p>
    <p><hi rend="#b">Cos’è il genio? </hi>“Il berlusconismo è durato così a lungo grazie all’antiberlusconismo” (Francesco Verducci, portavoce dei Giovani Turchi del Pd, <hi rend="#i">la Repubblica </hi>, 20-1). Pure la mafia: è durata 200 anni grazie all’antimafia. Dunque, per farla finita con il berlusconismo, bisogna iscriversi tutti a Forza Italia.</p>
    <p><hi rend="#b">Il ruggito della Quaglia. </hi>“Renzi e Berlusconi volevano ucciderci nella culla, ma hanno fallito: c’erano i listoni e ora, grazie a noi, ci sono i listini”(Gaetano Quagliariello, Ncd, ministro delle Riforme, <hi rend="#i">la Repubblica</hi>, 20-1). “Comandante, ho fatto dieci prigionieri!”. “Bravo soldato, portali qui!”. “Ma comandante, non mi lasciano venire!”.</p>
    <p><hi rend="#b">Veladri. </hi>“Occhio, Matteo, i magistrati sono terrorizzati da te e faranno di tutto per farti fuori. I tuoi veri nemici non stanno nel partito, ma nelle procure, che hanno fiutato l’uomo nuovo e si stanno già attrezzando per abbatterti. Questa previsione la faccio sulla base di un’analisi del sistema politico italiano. Da 20 anni, non appena esce fuori il protagonista di un partito, i magistrati puntano a impallinarlo” (Claudio Velardi, <hi rend="#i">Libero </hi>, 25-1). E ogni volta trovano le prove che ruba.</p>
    <p><hi rend="#b">A vita. </hi>“La scomparsa di Abbado. Pazza idea: e se il Colle facesse Silvio senatore a vita?” (<hi rend="#i">Libero </hi>, 21-1). In effetti B. è proprio l’erede naturale di Abbado. Cambia solo lo strumento: dalla bacchetta al tromba.</p>
    <p><hi rend="#b">I Letta’s. </hi>“Letta: ora conflitto d’interessi” (<hi rend="#i">l’Unità</hi>, 24-1). Se ne occupa direttamente lo zio.</p>
    <p><hi rend="#b">Preferenzi. </hi>“Vanno introdotte le preferenze, adottando anche per le politiche il modello di elezione dei sindaci, che è l’unico che funziona” (Matteo Renzi, 25-4-2012). “No alle preferenze” (Matteo Renzi, 25-1-2014). E chi dice il contrario è un pirla.</p>
    <p><hi rend="#b">Otto chili in sette giorni. </hi>“Devo smaltire 8 chili di troppo” (Silvio Berlusconi, entrando nel beauty center Villa Paradiso sul Garda, <hi rend="#i">la Repubblica</hi>, 22-1). Poi s’è levato il trucco e ne ha persi 10 di colpo.</p>
    <p><hi rend="#b">Overbooking. </hi>“Diecimila rapine in più in tre anni: nelle città torna l’allarme sicurezza” (<hi rend="#i">la Repubblica </hi>, 22-1). “Sì all’amnistia e all’indulto in attesa di riforme strutturali” (Giorgio Santacroce, presidente della Cassazione, 24-1). Come dice Piercamillo Davigo, è la soluzione scolastica: chi disturba, fuori!</p>
    <p><hi rend="#b">Piercasinando. </hi>“Il Parlamento non è un passacarte: non rinunceremo alle preferenze” (Pierferdinando Casini, Udc, <hi rend="#i">la Repubblica</hi>, 22-1). E chi fu mai che nel 2005 osò imporre il Porcellum, cioè il proporzionale senza preferenze? Ma Casini, naturalmente.</p>
    <p><hi rend="#b">La grande riforma. </hi>“A maggio, è la promessa fatta (dal ministro della Giustizia Anna Maria Cancellieri, ndr) a Bruxelles, le celle avranno 12 mila posti letto in più” (Claudia Fusani, <hi rend="#i">l’Unità</hi>, 22-1). Soppalchi e letti a castello.</p>
    <p><hi rend="#b">Memento Mori. </hi>“Le nuove inchieste del generale Mori. In esclusiva con <hi rend="#i">Panorama </hi>c’è <hi rend="#i">LookOut News</hi>, la rivista di geopolitica, economia e sicurezza. Che dopo un anno di vita online diventa cartacea. Con un direttore scientifico con le stellette: il generale Mario Mori” (<hi rend="#i">Panorama</hi>, 29-1). Grazie lo stesso, ma di inchieste del generale Mori bastano e avanzano quelle vecchie.</p>
    <p><hi rend="#b">L’autoreggente. </hi>“Arrestato per molestie ai danni di alcune donne l’ex capitano reggente di San Marino” (<hi rend="#i">Corriere della sera</hi>, 23-1). Non gli avevano spiegato bene che cosa doveva reggere.</p>
    <p><hi rend="#b">Dimissioni retrattili. </hi>“Per difendere L’Aquila sono pronto a dimettermi ancora, per la terza volta. E se l’Italia non sarà solidale farò lo sciopero della fame, mi darò fuoco” (Massimo Cialente, Pd, sindaco de L’Aquila dopo avere ritirato le sue seconde dimissioni, <hi rend="#i">la Repubblica</hi>, 23-1). Poi, sul più bello, svaligerà una gastronomia e si tufferà in piscina.</p>
    <p><hi rend="#b">Ripassera/1. </hi>“Presenterò una cura choc per l’economia italiana, nell’ordine di alcune centinaia di miliardi di euro” (Corrado Passera, <hi rend="#i">Corriere della sera </hi>, 24-1). Quindi ha deciso di rapinare una banca?</p>
    <p><hi rend="#b">Ripassera/2. </hi>“Bisogna portare in politica persone capaci e oneste” (Corrado Passera, ibidem). Quindi si ritira dalla politica?</p>
    <p><hi rend="#b">Meno male che Luigi c’è. </hi>“Gli eredi di Luigi Einaudi diffidano i circoli Forza Italia di Chieri (Torino) dal fare uso del nome e dell’immagine dello statista piemontese, ritenendo che essi ‘non abbiano alcuna affinità con il pensiero e l’eredità spirituale di Luigi Einaudi’” (<hi rend="#i">la Repubblica</hi>, 24-1). Però il Cavaliere ha subito assicurato che ora con Einaudi ci parla lui.</p>
    <p><hi rend="#b">Ruby-3, il sequel. </hi>“Ruby-ter, indagato Berlusconi per corruzione di testimoni. L’ira del Cavaliere: ‘Da 20 anni cercano di colpirmi quando provo a fare le riforme” (<hi rend="#i">la Repubblica</hi>, 24-1). Lo beccano sempre per via della mascherina, del passamontagna e della calzamaglia nera. E lui ogni volta a spiegare: “Cribbio, non vedete che sto andando a fare le riforme?”.</p>
    <p><hi rend="#b">Di più. </hi>“Molti di noi hanno denunciato l’incompatibilità di Vincenzo De Luca, sindaco di Salerno e viceministro. Dobbiamo rispettare di più le regole” (Francesco Laforgia, <hi rend="#i">la Repubblica</hi>, 25-1). Tipo una volta sì e una no. Ogni tanto, via.</p>
    <p>
      <hi rend="#i">Il Fatto Quotidiano del Lunedì, 27 gennaio 2014 </hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>