<doc sitename="Il Fatto Quotidiano" title="Condono edilizio, Pd contro il Pdl: &quot;Tenta di riaprirlo con la scusa del sisma&quot; - Il Fatto Quotidiano" author="RQuotidiano" date="2013-05-20" url="http://www.ilfattoquotidiano.it/2013/05/20/condono-edilizio-pd-contro-pdl-tenta-di-riaprirlo-con-scusa-del-sisma/600117/" hostname="ilfattoquotidiano.it" description="Il Pd vince la battaglia contro il Pdl sul condono edilizio. Un emendamento al provvedimento sulle emergenze ambientali, a firma di Domenico De Siano (Pdl), “propone di riaprire, fino al 31 dicembre 2013, i termini del condono edilizio 2003”, aveva denunciato il senatore Pd Stefano Esposito. Ma il tentativo del centrodestra è durato poco. ”E’ stato appena ritirato …" categories="Politica" tags="Condono Edilizio;Francesco Nitto Palma;Silvio Berlusconi;Stefano Esposito" fingerprint="3ec140217fa1f03d">
  <main><head rend="h1">Condono edilizio, Pd contro il Pdl: “Tenta di riaprirlo con la scusa del sisma”</head><graphic src="https://st.ilfattoquotidiano.it/wp-content/uploads/2012/07/crisiedilizia_interna-nuova.jpg"/><p>Il Pd vince la battaglia contro il Pdl sul <hi rend="#b">condono edilizio</hi>. Un emendamento al provvedimento sulle emergenze ambientali, a firma di <hi rend="#b">Domenico De Siano</hi> (Pdl), “propone di riaprire, fino al 31 dicembre 2013, i termini del condono edilizio 2003”, aveva denunciato il senatore Pd<hi rend="#b"> Stefano Esposito</hi>. Ma il tentativo del centrodestra è durato poco. ”E’ stato appena ritirato l’emendamento che riapriva i termini del condono”, ha infatti aggiunto poche ore dopo il vicepresidente della Commissione lavori pubblici, “grazie alla battaglia mia e del Pd abbiamo evitato un pasticcio e un problema al governo”.</p><p>Dichiarando battaglia al Pdl Esposito aveva spiegato che “si vuole giustificare questo condono destinando le risorse recuperate dalla sanatoria per interventi straordinari in favore delle popolazioni colpite dagli <hi rend="#b">eventi sismici</hi> che hanno interessato il territorio delle province di Bologna, Modena, Ferrara, Mantova, Reggio Emilia e Rovigo il 20 e il 29 maggio 2012″, sottolineando che “è<hi rend="#b"> vergognoso</hi> che si voglia far passare come una norma di solidarietà per i <hi rend="#b">terremotati</hi> il tentativo di riaprire il condono edilizio del 2003, provvedimento contro il quale il Partito democratico si è sempre opposto e continuerà a farlo”.</p><p>Il rischio del blitz è di “alzare la<hi rend="#b"> tensione</hi> su un argomento sensibile come quello dei condoni, su cui il Pd ha espresso chiaramente la propria posizione e questo sarebbe un <hi rend="#b">atto irresponsabile</hi>“, aveva concluso il senatore Pd. “Siamo certi che né il ministro delle Infrastrutture <hi rend="#b">Maurizio Lupi</hi>, né il capogruppo al Senato <hi rend="#b">Renato Schifani</hi> saranno complici di un tentativo maldestro e tardivo di sanare vecchie speculazioni edilizie”.</p><p>La riapertura del condono edilizio è una proposta condivisa da larga parte del Pdl, a partire da<hi rend="#b"> Francesco Nitto Palma. </hi></p><p><ref target="http://www.ilfattoquotidiano.it/2013/05/15/campania-pdl-fa-barricate-per-difendere-immobili-abusivi/594681/">“Presenteremo subito una iniziativa di legge per tutelare gli interessi dei cittadini campani che non possono vedere andar giù la loro casa”</ref>, ha promesso nella sua prima intervista da presidente della Commissione giustizia del Senato. E anche lo stesso</p><hi rend="#b">Silvio Berlusconi</hi>aveva giurato in campagna elettorale che se avesse vinto avrebbe rifatto il condono.</main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>