<doc sitename="Il Fatto Quotidiano" title="Ruby bis, alla giornalista Mediaset Silvia Trevaini &quot;810mila euro e un'Audi Tt&quot; - Il Fatto Quotidiano" author="RQuotidiano" date="2013-03-15" url="http://www.ilfattoquotidiano.it/2013/03/15/ruby-bis-alla-giornalista-mediaset-trevaini-810mila-euro-in-due-anni-e-unaudi-tt/531354/" hostname="ilfattoquotidiano.it" description="Sono molti i soldi e i “regali” che l’ex premier Silvio Berlusconi avrebbe dato in questi anni a Silvia Trevaini, ex valletta, ora giornalista Mediaset. E’ lei stessa a raccontarlo durante l’udienza del 15 marzo del processo Ruby bis in cui sono imputati Lele Mora, Nicole Minetti e Emilio Fede con l’accusa di favoreggiamento della …" categories="Giustizia" tags="Caso Ruby;Emilio Fede;Lele Mora;Mediaset;Nicole Minetti;Processo Ruby;Prostituzione;Ruby;Silvio Berlusconi" fingerprint="fc6c9005723ae019">
  <main>
    <head rend="h1">Ruby bis, alla giornalista Mediaset Silvia Trevaini “810mila euro e un’Audi Tt”</head>
    <graphic src="https://st.ilfattoquotidiano.it/wp-content/uploads/2013/02/berlusconi-comizio-interna-nuova.jpg" alt="Silvio Berlusconi"/>
    <p>Sono molti i soldi e i “regali” che l’ex premier <hi rend="#b">Silvio Berlusconi</hi> avrebbe dato in questi anni a <hi rend="#b">Silvia Trevaini</hi>, ex valletta, ora<hi rend="#b"> giornalista Mediaset</hi>. E’ lei stessa a raccontarlo durante l’udienza del 15 marzo del <hi rend="#b">processo Ruby bis</hi> in cui sono imputati<hi rend="#b"> Lele Mora</hi>,<hi rend="#b"> Nicole Minetti</hi> e<hi rend="#b"> Emilio Fede</hi> con l’accusa di favoreggiamento della prostituzione, anche minorile, parallelo al <ref target="http://www.ilfattoquotidiano.it/2013/03/04/processo-ruby-pm-cena-bunga-bunga-e-poi-sesso-con-berlusconi/519586/">procedimento contro Berlusconi che lo vede imputato per concussione e prostituzione minorile.</ref> Bonifici per un totale di </p>
    <p><hi rend="#b">810mila euro</hi>in due anni, una macchina</p>
    <p><hi rend="#b">Audi</hi>e attualmente, da oltre un anno, 2.500 euro al mese, un extra oltre allo stipendio percepito come giornalista nell’azienda di Berlusconi e che anche</p>
    <p>
      <ref target="http://www.ilfattoquotidiano.it/2012/11/09/processo-ruby-testimone-silvio-mi-da-ancora-2500-euro-al-mese/408596/">altre ragazze hanno dichiarato in aula di ricevere.</ref>
    </p>
    <p>Il primo bonifico da 2.500 euro al mese da parte el Cavaliere per le ragazze delle <ref target="http://www.ilfattoquotidiano.it/2012/05/07/ruby-chiara-baciavano-pene-della-statua-priapo-ambra-scioccate/221139/">serate di Arcore,</ref> Silvia Trevaini se lo è trovato sul conto nel febbraio 2012, senza “che me lo aspettassi”. Al pm che le ha chiesto a che titolo riceva “l’extra”, lei ha spiegato che la sua carriera è stata penalizzata. “Li ricevo come <hi rend="#b">risarcimento</hi> della mia immagine. Ho avuto danni molto seri all’interno della mia azienda”. La giovane ha spiegato che anche suo padre ha avuto dopo l’inchiesta “molti controlli fiscali”.</p>
    <p>La conoscenza con l’ex presidente del Consiglio risale ad alcuni anni fa, a Porto Rotondo, e da allora la Trevaini, ex partecipante di Miss Muretto, è stata protagonista “a pranzi e cene familiari, conosco i figli di Berlusconi e il fratello Paolo”. Poi la carriera professionale iniziata nel 2005 a Mediaset come valletta in una trasmissione di benessere, proseguita a <hi rend="#b">Studio Aperto</hi> e al<hi rend="#b"> Tg5</hi>, fino all’attuale impiego, con un contratto a<hi rend="#b"> tempo indeterminato</hi>, al sito del <hi rend="#b">Tgcom</hi>. Nel 2007 Berlusconi gli ha versato 290mila euro per comprare una<hi rend="#b"> casa</hi> vicino al posto di lavoro, nel 2009 c’è un doppio bonifico, da 440 mila e da 80 mila, per comprare casa in piazza Santo Stefano, dopo aver venduto quella a Milano 2. “C’è sempre stato un rapporto affettivo tra me e lui – racconta in aula- parlando di alcune mie esigenze si è permesso di farmi queste regalie”, oltre all’acquisto di un’Audi Tt nel 2009. Regalie che si aggiungono al regolare stipendio: “come giornalista guadagno tra i 2.500-3.000 euro al mese”.</p>
    <p>Sulle serate ad <hi rend="#b">Arcore</hi>, invece, è serafica: “Erano solo cene e io sono sempre andata via con la mia macchina”. “Cos’ho pensato quando ho visto ad Arcore la Minetti in <hi rend="#b">costume</hi>? Che ognuno è libero di fare quello che vuole”. La Trevaini, rispondendo alla domanda di un avvocato, ha precisato: “Non c’erano atteggiamenti di natura sessuale” da parte di Berlusconi e dei suoi ospiti. “A cena ci si confrontava su temi di attualità – ha proseguito – dopo si scendeva in taverna dove le ragazze ballavano in gruppo e facevamo degli <hi rend="#b">spettacoli</hi> normalissimi, tipo<hi rend="#i"> Bagaglino</hi>, con costumi di scena e autoironia”. La testimone ha anche definito “molto a suo agio” <hi rend="#b">Melania Tumini</hi>, la ragazza portata dalla Minetti ad Arcore e che ai pm ha raccontato di avere visto scene hard che l’avevano sconvolta.</p>
    <p>E nel frattempo, dopo la Procura, anche gli avvocati della difesa rinunciano a sentire Karima El Mahroug come testimone e l’udienza viene rinviata al 22 marzo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>