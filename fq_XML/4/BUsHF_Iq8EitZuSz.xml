<doc sitename="Il Fatto Quotidiano" title="Berlusconi ai servizi sociali, &quot;è ancora persona socialmente pericolosa&quot; - Il Fatto Quotidiano" author="RQuotidiano" date="2014-04-15" url="http://www.ilfattoquotidiano.it/2014/04/15/berlusconi-ai-servizi-sociali-e-ancora-persona-socialmente-pericolosa/952623/" hostname="ilfattoquotidiano.it" description="Ancora “socialmente pericoloso“, ma ci sono elementi che fanno sperare che voglia recuperare. Dovrà rispettare “regole e istituzioni” e non dovrà ulteriormente offendere i magistrati. Con queste motivazioni e con questi avvertimenti il tribunale di Sorveglianza di Milano ha deciso l’affidamento ai servizi sociali dell’ex presidente del Consiglio. Silvio Berlusconi ”è ancora persona socialmente pericolosa” ma …" categories="Giustizia" tags="Processo Mediaset;Servizi Sociali;Silvio Berlusconi;Tribunale di Sorveglianza" fingerprint="66bd530575ee8253">
  <main>
    <head rend="h1">Berlusconi ai servizi sociali, “è ancora persona socialmente pericolosa”</head>
    <graphic src="https://st.ilfattoquotidiano.it/wp-content/uploads/2014/03/berlusconi_640.jpg"/>
    <p>Ancora “<hi rend="#b">socialmente pericoloso</hi>“, ma ci sono elementi che fanno sperare che voglia recuperare. Dovrà rispettare “<hi rend="#b">regole</hi> e <hi rend="#b">istituzioni</hi>” e non dovrà ulteriormente offendere i magistrati. Con queste motivazioni e con questi avvertimenti il tribunale di <hi rend="#b">Sorveglianza di Milano</hi><ref target="http://www.ilfattoquotidiano.it/2014/04/15/berlusconi-ai-servizi-sociali-il-tribunale-accoglie-la-richiesta-di-pg-e-difesa/952210/">ha deciso l’affidamento ai servizi sociali dell’ex presidente del Consiglio</ref>. </p>
    <p><hi rend="#b">Silvio Berlusconi</hi> ”è ancora persona socialmente pericolosa” ma una serie di elementi, come il pagamento del <hi rend="#b">risarcimento danni</hi> e delle spese processuali per il caso <hi rend="#b">Mediaset</hi>, “evidenziano la scemata pericolosità sociale” del leader di Fi e “appaiono<hi rend="#b"> indici di volontà di recupero</hi>”. Per i magistrati, che hanno deciso che il leader di Forza Italia potrà scontare la sua pena assistendo per<hi rend="#b"> 4 ore alla settimana</hi> gli anziani in una struttura di <hi rend="#b">Cesano Boscone</hi>, ci sono “indici del recupero dei<hi rend="#b"> valori morali</hi> perseguiti dall’ordinamento”. </p>
    <p>È stato lo stesso ex Cavaliere a mettersi a disposizione e a proporre all’Uepe (Ufficio esecuzione penale esterna), un’<hi rend="#b">attività di volontariato</hi> e rieducativa: anche se avrebbe voluto fare il <hi rend="#b">motivatore dei disabili. </hi>Il pg <hi rend="#b">Antonio Lamanna</hi> aveva dato parere favorevole all’affidamento ai servizi sociali avvertendo <ref target="http://www.ilfattoquotidiano.it/2014/04/10/berlusconi-ai-servizi-sociali-udienza-in-tribunale-e-il-pg-di-milano-dice-si/947029/">che Berlusconi non avrebbe dovuto comunque dovuto diffamare ulteriormente i magistrati.</ref> Le frasi ”offensive” delle toghe, secondo il Tribunale di Sorveglianza “dimostrano<hi rend="#b"> spregio</hi> nei confronti dell’<hi rend="#b">ordine giudiziari</hi>o, ivi compreso questo Collegio, e contestate in aula” dal sostituto procuratore generale, “ben potrebbero <hi rend="#b">inficiare quegli indici di resipiscenza</hi>”, dimostrati dal leader di Fi dopo la condanna definitiva, “se reiterati”. Gli atteggiamenti di Berlusconi dovranno mantenersi “nell’ambito delle regole della <hi rend="#b">civile convivenza</hi>, del decoro e del rispetto delle istituzioni” scrivono i giudici nelle motivazioni.</p>
    <p>Il reato di frode fiscale e reiterato nel tempo dimostra “un<hi rend="#b">’insofferenza del colpevole</hi> alle regole dello Stato poste a tutela dell’ordinamento e della civile convivenza”. I magistrati specificano anche anche che il leader di Fi nel corso dell’affidamento in prova ai servizi sociali dovrà avere “<hi rend="#b">concreti comportamenti</hi>” che dovranno “mantenersi nell’ambito delle regole della civile convivenza, del decoro e del rispetto delle istituzioni”.</p>
    <p>L’affidamento è una <hi rend="#b">misura alternativa</hi> alla detenzione che può “sostenere e aiutare il soggetto a portare a maturazione quel processo di <hi rend="#b">revisione critica</hi> e di emenda oggi in fieri”.I giudici hanno raccomandato all’ex premier di “mantenersi nell’ambito delle regole di civile convivenza, del decoro e del rispetto delle istituzioni e ciò sarà richiesto” a maggior ragione stando la <hi rend="#b">condizione sociale</hi>, ed economicamente culturalmente privilegiata a cui il condannato appartiene”.</p>
    <p>Secondo i giudici, infatti, “la misura alternativa può svolgere<hi rend="#b"> funzione rieducativa</hi> e di recupero sociale della persona anche qualora questa sia perfettamente inserita socialmente e laddove anzi il condannato sia stato capace di <hi rend="#b">influenzare l’ambiente</hi> in direzione incompatibile con le regole del diritto e dell’ordinato vivere civile”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>