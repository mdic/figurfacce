<doc sitename="Il Fatto Quotidiano" title="Fedele di Berlusconi, tra i più votati in Italia, lascia il Pdl - Il Fatto Quotidiano" author="Gianmarco Aimi" date="2012-12-18" url="http://www.ilfattoquotidiano.it/2012/12/18/fedele-di-berlusconi-tra-piu-votati-in-italia-lascia-pdl/449452/" hostname="ilfattoquotidiano.it" description="Uno dei fedelissimi di Silvio Berlusconi lascia il Pdl e passa con il Centrodestra Nazionale, formazione politica nata dalla scissione degli ex An. Si tratta di Tommaso Foti, onorevole e coordinatore provinciale del partito a Piacenza, nonché consigliere comunale, che ha scelto per l’annuncio, come ormai spesso accade, lo status di Facebook. “Chiudo una storia …" categories="Emilia Romagna" tags="Facebook;PDL;Roberto Reggi;Silvio Berlusconi" fingerprint="1fc732291d75ef08">
  <main>
    <head rend="h1">Fedele di Berlusconi, tra i più votati in Italia, lascia il Pdl</head>
    <graphic src="https://st.ilfattoquotidiano.it/wp-content/uploads/2012/12/foti_pdl_er.jpg"/>
    <p>Uno dei fedelissimi di <hi rend="#b">Silvio Berlusconi</hi> lascia il Pdl e passa con il <hi rend="#b">Centrodestra Nazionale</hi>, formazione politica nata dalla scissione degli ex An. Si tratta di <hi rend="#b">Tommaso Foti</hi>, onorevole e coordinatore provinciale del partito a <hi rend="#b">Piacenza</hi>, nonché consigliere comunale, che ha scelto per l’annuncio, come ormai spesso accade, lo status di <hi rend="#b">Facebook.</hi></p>
    <p>“Chiudo una storia politica, partecipo alla nuova ed esaltante sfida di Centrodestra Nazionale – si legge – senza paracadute, senza pretese. Con l’orgoglio di essere un <hi rend="#b">uomo libero</hi>. Come sempre. Anzi, un po’ di più.</p>
    <p>Poche parole sul noto <hi rend="#b">social network</hi> che, nel giro di pochi minuti, hanno lasciato di stucco gli ormai ex compagni. Foti a Piacenza, non solo rivestiva da qualche tempo la carica di <hi rend="#b">coordinatore provinciale</hi> ma era riuscito nel tempo ad arginare la deriva del partito.</p>
    <p>Alle ultime comunali, con un centrodestra già in grande difficoltà – e con un centrosinistra padrone della città dopo due mandati di <hi rend="#b">Roberto Reggi</hi> – il Pdl riuscì comunque a ottenere il <hi rend="#b">21,91%, dato più alto del Nord Italia.</hi> Tommaso Foti fu il più votato della sua lista, con 937 preferenze, mentre il partito a Parma si inabissava al 4,97%, così come a Verona al 5,29%, ad Alessandria si fermava al 14,05% e a Genova non superava il 9,2%. Un risultato importante, che portò <hi rend="#b">Andrea Paparo</hi>, candidato alla poltrona di sindaco, al ballottaggio con lo sfidante <hi rend="#b">Paolo Dosi</hi> (Pd).</p>
    <p><hi rend="#b">Tommaso Foti</hi>, classe 1960 e parlamentare dal 1996, ex Alleanza Nazionale, era stato eletto l’ultima volta nel 2008 nella lista <hi rend="#b">“Il Popolo della Libertà”,</hi> che a Piacenza ottenne il 35,5% dei voti. Ora lascia, non solo il Pdl “con l’orgoglio di essere un uomo libero. Come sempre. Anzi, un po’ di più” ma un partito allo sbando e senza guida.</p>
    <p>Dopo Foti, il 24 novembre scorso, se ne era andato, sbattendo la porta del Pdl, anche l’ex coordinatore cittadino <hi rend="#b">Filiberto Putzu, </hi>creando la lista<hi rend="#b"> “Piacenza che verrà” </hi>. Che, rispetto al parlamentare, era stato ben più esplicito nelle motivazioni che lo portarono alla fuoriuscita: “Vedo dei vertici dirigenziali ancora <hi rend="#b">zeppi di indagati e inquisiti, di macchiette da avanspettacolo</hi> – aveva scritto in una nota – un vero e proprio circo Barnum”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>