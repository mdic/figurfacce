<doc sitename="Il Fatto Quotidiano" title="Decadenza Berlusconi, Ghedini (Pd): &quot;Pregiudiziali in Aula? Sarebbe la prima volta&quot; - Il Fatto Quotidiano" author="Diego Pretini" date="2013-09-10" url="http://www.ilfattoquotidiano.it/2013/09/10/decadenza-berlusconi-ghedini-pregiudiziali-aula-sarebbe-prima-volt/707860/" hostname="ilfattoquotidiano.it" description="Rita Ghedini, 53 anni, ferrarese, è una degli 11 segretari d’Aula del Senato della nuova legislatura. I segretari d’Aula hanno un ruolo legato al controllo del regolare andamento dei lavori dell’Assemblea: sovrintendono la redazione del processo verbale della sedute pubbliche dell’Aula, tengono nota dell’elenco dei deputati iscritti a parlare, delle deliberazioni, collaborano con il presidente per …" categories="Politica" tags="Decadenza Berlusconi;Interviste;PD;PDL;Processo Mediaset;Senato;Silvio Berlusconi" fingerprint="aff172bf7f486038">
  <main>
    <head rend="h1">Decadenza Berlusconi, Ghedini (Pd): “Pregiudiziali in Aula? Sarebbe la prima volta”</head>
    <graphic src="https://st.ilfattoquotidiano.it/wp-content/uploads/2013/09/rita-ghedini-interna-nuova.jpg" alt="Rita Ghedini"/>
    <p><hi rend="#b">Rita Ghedini</hi>, 53 anni, ferrarese, è una degli <hi rend="#b">11 segretari d’Aula</hi> del Senato della nuova legislatura. I segretari d’Aula hanno un ruolo legato al controllo del regolare andamento dei lavori dell’Assemblea: sovrintendono la redazione del processo verbale della sedute pubbliche dell’Aula, tengono nota dell’elenco dei deputati iscritti a parlare, delle deliberazioni, collaborano con il presidente per assicurare la regolarità delle operazioni di voto. Coadiuvano insomma il presidente per il regolare andamento dei lavori dell’Aula. Alla senatrice Ghedini <hi rend="#i">ilfattoquotidiano.it</hi> ha chiesto quale sia la procedura “di scuola” per un caso come quello che si sta discutendo in Giunta per le elezioni di Palazzo Madama. </p>
    <p><hi rend="#b">Senatrice Ghedini, Scelta Civica dice che non si possono presentare pregiudiziali in giunta. E’ vero?</hi>Non è proprio così. Probabilmente Scelta Civica si riferisce probabilmente al fatto che se qualcuno decide di presentarle, la commissione (o in giunta) può decidere se debbano essere discusse o meno in Aula. Quindi è un voto sulla procedura: la commissione (o la giunta) non si esprime nel merito delle pregiudiziali. </p>
    <p><hi rend="#b">Dopo la discussione e il voto sulle questioni pregiudiziali, si passerà alla discussione e al voto sulla relazione. Cosa accade a quel punto?</hi><lb/>Dopo gli interventi dei senatori, si vota. Se la relazione viene bocciata il presidente della Giunta nomina un nuovo relatore tra coloro che avranno votato contro. A quel punto ricomincia l’iter: presentazione di una nuova relazione, discussione e voto. Prima della nuova votazione si aprirà anche la cosiddetta “fase pubblica” della “contestazione” in cui il parlamentare di cui si discute o i suoi legali potranno scegliere di essere auditi. Dopo il voto palese della giunta alla nuova relazione, se questa viene approvata, la procedura prosegue passerà all’Aula di palazzo Madama.</p>
    <p><hi rend="#b">Le pregiudiziali possono essere ripresentate in Aula?</hi><lb/>Vale il discorso precedente perché è la commissione (o la giunta) che a quel punto si è già espressa sulla possibilità o meno di discutere delle questioni pregiudiziali in Aula. </p>
    <p><hi rend="#b">C’è l’ipotesi che le pregiudiziali diventino “note preliminari” e quindi non siano votate in giunta. Il Pdl potrebbe presentarle direttamente in Aula?</hi><lb/>Teoricamente sì. Sarebbe la prima volta.</p>
    <p><hi rend="#b">La discussione e il voto in Aula avviene per ciascuna delle pregiudiziali?</hi><lb/>No, è prevista una discussione unica e una votazione unica su tutte le eventuali pregiudiziali. </p>
    <p><hi rend="#b">Esiste il voto segreto sulle questioni pregiudiziali?</hi><lb/>No, il voto sulle pregiudiziali è palese.</p>
    <p><hi rend="#b">Oltre a una relazione “di maggioranza”, può esisterne una “di minoranza” (che in questo caso sarebbe quella del Pdl già “sconfitto” in giunta da Pd e M5S). Come funziona il voto?</hi><lb/>E’ un voto unico. Non possono essere approvate entrambe le relazioni perché la formulazione del voto dell’Aula è una sola. </p>
    <p><hi rend="#b">Esiste il voto segreto sulla relazione per la decadenza di un senatore?</hi><lb/>Sì. Il meccanismo prevede che l’Aula possa “prendere atto” della relazione senza neanche votare. Ma per passare al voto è sufficiente che lo chiedano 20 senatori. Perché il voto sia segreto è sufficiente che lo chiedano di nuovo almeno 20 senatori. Il voto segreto esiste sempre quando la discussione è su un solo parlamentare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>