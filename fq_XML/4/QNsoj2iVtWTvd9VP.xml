<doc sitename="Il Fatto Quotidiano" title="Nunzia De Girolamo verso il ritorno a Forza Italia: &quot;Alfano mi ha lasciato sola&quot; - Il Fatto Quotidiano" author="Emiliano Liuzzi" date="2014-01-26" url="http://www.ilfattoquotidiano.it/2014/01/26/nunzia-de-girolamo-verso-il-ritorno-a-forza-italia-alfano-mi-ha-lasciato-sola/858369/" hostname="ilfattoquotidiano.it" description="L’operazione politica è tutta da definire nei tempi: il dato certo è che Nunzia De Girolamo, ministro dimissionario dell’Agricoltura, coinvolta nello scandalo Asl a Benevento, lascerà il Nuovo centrodestra alfaniano per tornare tra le braccia della rinata Forza Italia di Silvio Berlusconi. Probabile che avvenga prima della mozione di sfiducia contro di lei – dovrebbe …" categories="Politica" tags="Angelino Alfano;Benevento;Forza Italia;Nunzia De Girolamo;Nuovo Centrodestra;Sanità;Silvio Berlusconi" fingerprint="7d821e781c8ee064">
  <main>
    <head rend="h1">Nunzia De Girolamo verso il ritorno a Forza Italia: “Alfano mi ha lasciato sola”</head>
    <graphic src="https://st.ilfattoquotidiano.it/wp-content/uploads/2014/01/de_girolamo_640.jpg" alt="Nunzia De Girolamo"/>
    <p>L’operazione politica è tutta da definire nei tempi: il dato certo è che<hi rend="#b"> Nunzia De Girolamo</hi></p>
    <p><ref target="http://www.ilfattoquotidiano.it/2014/01/26/governo-ministro-dellagricoltura-de-girolamo-si-e-dimessa/858328/">, ministro dimissionario dell’Agricoltura</ref>, coinvolta nello scandalo Asl a Benevento, lascerà il</p>
    <p><hi rend="#b">Nuovo centrodestra</hi>alfaniano per tornare tra le braccia della rinata</p>
    <p><hi rend="#b">Forza Italia</hi>di</p>
    <p><hi rend="#b">Silvio Berlusconi</hi>. Probabile che avvenga prima della</p>
    <p><hi rend="#b">mozione di sfiducia</hi>contro di lei – dovrebbe essere in calendario il 4 febbraio – o nei giorni immediatamente successivi, giusto per complicare la vita del “fu delfino” Angelino. L’operazione traghettata da</p>
    <p><hi rend="#b">Denis Verdini</hi>e benedetta da Silvio Berlusconi, avverrà. E se tutto in Forza Italia è in discussione, se Berlusconi ha mostrato aperture a falchi e colombe anche sul ruolo da affidare a</p>
    <p><hi rend="#b">Giovanni Toti</hi>, per la signora Nunzia, coniugata Boccia, le porte sono aperte. Punto. Il Cavaliere è andato oltre: ha fatto sapere dalla clinica dove si trova a dimagrire che se non si dimettesse prima del voto, tutti i parlamentari di Forza Italia sono invitati a votare contro la mozione di sfiducia. Il ministro, in Transatlantico, ha ripetuto ai vecchi colleghi: “Mi sono sbagliata, sono pronta a rientrare. Alfano e i suoi</p>
    <p><hi rend="#b">mi hanno lasciata sola</hi>nel momento di difficoltà, Silvio non l’avrebbe mai fatto”.</p>
    <p>È il primo passo della tattica berlusconiana ai tempi del renzismo: <hi rend="#b"> riportare a casa i transfughi</hi>. C’è posto per tutti, meno che per lui, quello che Arcore considera il grande traditore, </p>
    <p><hi rend="#b">Angelino Alfano</hi>. Non sono tenere le soldatesse del Cavaliere, le varie</p>
    <p><hi rend="#b">Mara Carfagna</hi>e</p>
    <p><hi rend="#b">Stefania Prestigiacomo</hi>. La scelta di riaccogliere il ministro dimissionario dell’Agricoltura non entusiasma neppure</p>
    <p><hi rend="#b">Francesca Pascale</hi>che, con il trascorrere dei mesi, ha acquistato molto più che un diritto di parola sul partito. Ma non saranno loro a far cambiare idea a Berlusconi: “Abbiamo bisogno di tutti, non ci possiamo permettere gli errori del passato”.</p>
    <p>Anche Toti ha avallato il rientro della De Girolamo anche se l’operazione, alla fine, l’hanno portata a termine <hi rend="#b">Denis Verdini </hi>e<hi rend="#b"> Deborah Bergamini</hi>, legata alla De Girolamo da una vecchia amicizia. <ref target="http://www.ilfattoquotidiano.it/2014/01/24/berlusconi-nomina-toti-consigliere-politico-di-forza-italia-cambio-di-poltrone-al-tg4/856161/">Al nuovo consigliere politico e portavoce unico di Forza Italia</ref> spetta invece il compito di mettere insieme le candidature per le <hi rend="#b">Europee</hi>. Un puzzle per niente facile visto che il posto potrebbe fare gola a molti. Con l’instabilità e un futuro incerto infatti, gli eletti si assicurerebbero un posto certo al Parlamento europeo per cinque anni. Cosa che non è all’orizzonte in caso di elezioni politiche, visto il caos istituzionale e un sistema elettorale sul quale c’è solo un accordo di massima con Matteo Renzi.</p>
    <p>“Ma vedrete – dicono le persone vicine al Cavaliere – l’operazione non si ferma qui. È probabile che insieme a De Girolamo facciano<hi rend="#b"> ritorno a casa</hi> anche altri parlamentari”. Questo vorrebbe dire mettere a serio rischio non solo il partito di Alfano, nato già sepolto dai sondaggi, ma anche il governo delle larghe intese. Un’operazione che mette in difficoltà<hi rend="#b"> Enrico Letta</hi> e<hi rend="#b"> Giorgio Napolitano</hi>.</p>
    <p>da<hi rend="#i"> Il Fatto Quotidiano</hi> del 26 gennaio 2014</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>