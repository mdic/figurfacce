<doc sitename="Il Fatto Quotidiano" title="Videomessaggio Berlusconi, Csm: &quot;Attacchi infondati. Stato di diritto a rischio&quot; - Il Fatto Quotidiano" author="RQuotidiano" date="2013-09-19" url="http://www.ilfattoquotidiano.it/2013/09/19/berlusconi-csm-sconcerto-per-giudizi-sprezzanti-nessun-intento-persecutorio/716761/" hostname="ilfattoquotidiano.it" description="Dopo il video messaggio con cui Silvio Berlusconi si è scagliato contro la magistratura, arriva la reazione del Csm. Il Comitato di presidenza del Consiglio superiore della magistratura esprime “amarezza e sconcerto per l’ennesima ripetizione di giudizi sprezzanti e di attacchi infondati che colpiscono in modo indiscriminato la magistratura italiana”. I giudici “non meritano l’addebito …" categories="Giustizia" tags="Csm;Michele Vietti;Silvio Berlusconi" fingerprint="edad57f96d0b4373">
  <main>
    <head rend="h1">Videomessaggio Berlusconi, Csm: “Attacchi infondati. Stato di diritto a rischio”</head>
    <graphic src="https://st.ilfattoquotidiano.it/wp-content/uploads/2013/03/vietti_interna_nuova.jpg"/>
    <p>Dopo il <ref target="http://www.ilfattoquotidiano.it/2013/09/18/videomessaggio-berlusconi-con-voi-decaduto-no-forza-italia-evitera-catastrofe/715852/">video messaggio con cui Silvio Berlusconi si è scagliato contro la magistratura</ref>, arriva la reazione del <hi rend="#b">Csm</hi>. Il <hi rend="#b">Comitato di presidenza</hi> del Consiglio superiore della magistratura esprime “<hi rend="#b">amarezza e sconcerto</hi> per l’ennesima ripetizione di giudizi sprezzanti e di attacchi infondati che colpiscono in modo indiscriminato la magistratura italiana”. I giudici “non meritano l’addebito di<hi rend="#b"> intenti persecutori</hi> o di complotti”.</p>
    <p>Il Comitato di presidenza del Csm è formato dal vicepresidente, <hi rend="#b">Michele Vietti</hi>, e dai vertici della <hi rend="#b">Cassazione</hi>, il primo presidente <hi rend="#b">Giorgio Santacroce</hi> e il procuratore generale <hi rend="#b">Gianfranco Ciani</hi>. La risposta delle toghe rivendica l’imparzialità della categoria, messa in discussione dal Cavaliere. Il comunicato precisa che i magistrati “svolgono quotidianamente il proprio lavoro con<hi rend="#b"> impegno, professionalità ed imparzialità</hi>” . E ricorda: “E’ la legge che regola con criteri predeterminati la composizione dei collegi giudicanti e l’assegnazione dei processi”.</p>
    <p>Nella nota dei vertici Csm, si sottolinea come la mancata applicazione di una condanna definitiva rappresenti un rischio per lo Stato di diritto. “L’esito di qualsiasi processo è una sentenza che va accettata ed applicata”, si legge nella nota. “Diversamente verrebbero meno le regole dello <hi rend="#b">Stato di diritto</hi> e il presupposto della ordinata <hi rend="#b">convivenza civile</hi>“. A questo passaggio del comunicato risponde il Popolo della Libertà. “A mettere a rischio lo Stato di diritto è la mancanza di autorevolezza della magistratura”, ha affermato la deputata <hi rend="#b">Joe Santelli</hi>. “Il Csm dovrebbe fare mea culpa per aver per decenni avallato e difeso comportamenti da parte di alcuni magistrati che hanno finito per compromettere l’autorevolezza, la percezione di neutralità e di terzietà dell’intera magistratura”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>