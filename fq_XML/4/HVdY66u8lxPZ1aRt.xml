<doc sitename="Il Fatto Quotidiano" title="Quirinale 2013, Prodi torna tra i papabili. E il suo nome rischia di spaccare il Pd - Il Fatto Quotidiano" author="RQuotidiano" date="2013-04-14" url="http://www.ilfattoquotidiano.it/2013/04/14/quirinale-prodi-torna-tra-papabili-e-suo-nome-rischia-di-spaccare-pd/561986/" hostname="ilfattoquotidiano.it" description="Nella corsa al Quirinale torna tra i papabili Romano Prodi. Uno dei nomi più temuti dal Cavaliere. Che ieri, non a caso, dal palco di Bari ha aizzato il pubblico: “Se arriva lui è meglio che andiamo tutti all’estero”. Ma il nome del Professore, gradito a Beppe Grillo ed entrato con le ‘Quirinarie’ nella rosa dei dieci preferiti del Movimento 5 Stelle, …" categories="Politica" tags="Beppe Grillo;Elezione Presidente della Repubblica 2015;Movimento 5 Stelle;PD;PDL;Pier Luigi Bersani;Quirinale;Romano Prodi;Silvio Berlusconi" fingerprint="4b0882e99b16f42f">
  <main>
    <head rend="h1">Quirinale 2013, Prodi torna tra i papabili. E il suo nome rischia di spaccare il Pd</head>
    <graphic src="https://st.ilfattoquotidiano.it/wp-content/uploads/2013/02/prodi_milano_interna_nuova.jpg" alt="Romano Prodi"/>
    <p>Nella corsa al Quirinale torna tra i papabili <hi rend="#b">Romano Prodi</hi>. Uno dei nomi più temuti dal Cavaliere. Che ieri, non a caso, <ref target="http://www.ilfattoquotidiano.it/2013/04/13/bari-50mila-in-piazza-per-comizio-di-silvio-berlusconi/561616/">dal palco di Bari ha aizzato il pubblico: “Se arriva lui è meglio che andiamo tutti all’estero”</ref>. Ma il nome del Professore, gradito a <hi rend="#b">Beppe Grillo</hi><ref target="http://www.ilfattoquotidiano.it/2013/04/13/quirinale-ecco-candidati-5-stelle-tra-loro-grillo-caselli-e-zagrebelsky/561272/">ed entrato con le ‘Quirinarie’ nella rosa dei dieci preferiti del Movimento 5 Stelle</ref>, ora rischia di spaccare anche il Pd. Perché i prodiani hanno iniziato a sperarci di nuovo, a riorganizzarsi.</p>
    <p>Per l’ex presidente della Commissione europea spingono diversi esponenti del partito. Chi in parlamento, chi fuori, come <hi rend="#b">Arturo Parisi</hi>. E poi ci sono i renziani: un’ottantina di grandi elettori in tutto che potrebbero convergere sul nome di Prodi. “Per noi che abbiamo partecipato alla fondazione del Pd, lui è il riferimento – sottolinea <hi rend="#b">Roberto Reggi</hi>, coordinatore delle primarie del sindaco di Firenze -. Chiedo a Bersani: caro segretario ti senti di dire no a Prodi?”. “Veti sul suo nome sono inaccettabili – aggiunge<hi rend="#b"> Graziano Delrio</hi>, sindaco di Reggio Emilia e presidente dell’Anci -. Da parte del centrodestra come anche da parte di chi, dentro il centrosinistra, dice ‘Prodi mai'”.</p>
    <p>Così attorno al Professore rischia di consumarsi un’altra divisione interna al Pd. Lo stesso <ref target="http://www.ilfattoquotidiano.it/2013/04/13/berlusconi-trionfa-a-bari-e-sulla-strade-verso-colle-mette-bersani-allangolo/561811/">Berlusconi teme che Bersani non riesca più a garantire il voto compatto</ref> dei suoi intorno a un nome condiviso. E che salti il tentativo di accordo per arrivare all’elezione del capo dello Stato entro i primi tre scrutini, quelli in cui è necessaria una maggioranza dei due terzi. Con favoriti i nomi che sono circolati negli ultimi giorni, da <hi rend="#b">Giuliano Amato</hi> a <hi rend="#b">Massimo D’Alema</hi>, da <hi rend="#b">Franco Marini</hi> a <hi rend="#b">Pietro Grasso</hi>, da <hi rend="#b">Anna Finocchiaro</hi> a <hi rend="#b">Paola Severino</hi>, da <hi rend="#b">Luciano Violante</hi> a <hi rend="#b">Sergio Mattarella</hi>. Tutte figure che rassicurerebbero le paure giudiziarie di Berlusconi. Non come Prodi, il nemico degli ultimi vent’anni, l’unico che sia riuscito a batterlo alle elezioni per ben due volte.</p>
    <p>E che il nome dell’ex leader dell’Ulivo sia tornato tra i più papabili lo dimostra anche la presa di distanze che lui ha cercato di mostrare. Ma quel suo “non ho nessuna candidatura al Quirinale, io sto fuori, io sto semplicemente a guardare”, più che una smentita delle sue ambizioni, sembra piuttosto rispondere a un’altra esigenza: quella di non bruciarsi con una dichiarazione sbagliata. Suonano simili pure le parole della sua portavoce <hi rend="#b">Sandra Zampa</hi>, deputata del Pd: “Lui da 5 anni è fuori dalla politica italiana, e passa la maggior parte del suo tempo fuori del Paese”. Come a voler indicare che il Professore sarebbe un nome <hi rend="#i">super partes</hi>, caratteristica assai apprezzata per un presidente della Repubblica.</p>
    <p>Fuori dall’Italia Prodi lo è anche oggi, partito per l’Africa, in missione Onu. Sarà lì, domani, quando gli attivisti del Movimento 5 Stelle sceglieranno tra i primi dieci il loro candidato definitivo. Difficile che possa davvero vincere il Professore, se si considerano <ref target="http://www.ilfattoquotidiano.it/2013/04/13/quirinarie-m5s-critiche-online-su-prodi-ce-volete-ancora-rifilare/561293/">le polemiche che sul suo nome si sono scatenate in Rete</ref>. Ma se a sorpresa dovesse farcela, a quel punto le divisioni all’interno del Pd diventerebbero ancora più marcate: difficile giustificare, anche verso la base, il mancato appoggio a un esponente storico del partito votato dai grillini. In ogni caso, il nome di Prodi finito nella <hi rend="#i">top ten</hi> del movimento una conseguenza già l’ha avuta. E’ un segnale ai democratici: il M5S è tornato in partita per la scelta sul Quirinale e dal quarto scrutinio in poi potrebbe convergere su un nome proposto dal Pd. Purché Bersani e Berlusconi non trovino un accordo su quello che ieri Grillo definiva sul blog un “inciucio per salvaguardare entrambi, un atto antidemocratico e ributtante”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>