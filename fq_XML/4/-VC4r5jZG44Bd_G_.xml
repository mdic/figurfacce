<doc sitename="Il Fatto Quotidiano" title="Monti premier, Napolitano al Corriere della Sera: &quot;Complotto? Fumo, solo fumo&quot; - Il Fatto Quotidiano" author="RQuotidiano" date="2014-02-10" url="http://www.ilfattoquotidiano.it/2014/02/10/napolitano-scrive-al-corriere-della-sera-complotto-fumo-solo-fumo/876272/" hostname="ilfattoquotidiano.it" description="Il complotto è “fumo, solo fumo“. Gli incontri con Monti ci sono stati e parecchi, anche prima del 2011, perché era “un punto di riferimento”. Ma i “veri fatti” parlano di una maggioranza ormai logorata se non a pezzi, i continui litigi dentro il governo (e soprattutto tra Berlusconi e Tremonti), le reprimende dell’Unione Europea …" categories="Politica" tags="Corriere Della Sera;Giorgio Napolitano;Mario Monti;Silvio Berlusconi" fingerprint="acbcd0b4e80a4025">
  <main>
    <head rend="h1">Monti premier, Napolitano al Corriere della Sera: “Complotto? Fumo, solo fumo”</head>
    <graphic src="https://st.ilfattoquotidiano.it/wp-content/uploads/2014/02/napolitano-de-bortoli-640.jpg" alt="Napolitano e De Bortoli"/>
    <p>Il complotto è “<hi rend="#b">fumo, solo fumo</hi>“. Gli incontri con <hi rend="#b">Monti</hi> ci sono stati e parecchi, anche prima del 2011, perché era “un punto di riferimento”. Ma i “veri fatti” parlano di una maggioranza ormai logorata se non a pezzi, i continui litigi dentro il governo (e soprattutto tra <hi rend="#b">Berlusconi</hi> e <hi rend="#b">Tremonti</hi>), le reprimende dell’Unione Europea verso il governo e, da ultimo, la bocciatura alla Camera del bilancio statale e lo stesso Cavaliere che “convenne sulla necessità di rassegnare il suo mandato”. E’ questa la sintesi della lettera che il presidente della Repubblica <hi rend="#b">Giorgio Napolitano</hi> ha indirizzato al direttore del<hi rend="#i"> Corriere della Sera</hi><hi rend="#b">Ferruccio De Bortoli</hi> dopo le anticipazioni del libro di <hi rend="#b">Alan Friedman</hi> dalle quali è emerso che il capo dello Stato aveva avuto colloqui per “sondare” <hi rend="#b">Mario Monti</hi> già a giugno 2011, mentre la nomina a senatore a vita e poi di presidente del Consiglio per il Professore furono decisi dal Quirinale solo nel novembre successivo. </p>
    <p>Ecco il testo integrale della lettera.</p>
    <p>
      <hi rend="#i">Gentile Direttore,</hi>
      <hi rend="#i">posso comprendere che l’idea di “riscrivere”, o di contribuire a riscrivere, “la storia recente del nostro Paese” possa sedurre grandemente un brillante pubblicista come Alan Friedman. Ma mi sembra sia davvero troppo poco per potervi riuscire l’aver raccolto le confidenze di alcune personalità (Carlo De Benedetti, Romano Prodi) sui colloqui avuti dall’uno e dall’altro – nell’estate 2011 – con Mario Monti, ed egualmente l’avere intervistato, chiedendo conferma, lo stesso Monti.</hi>
    </p>
    <p>
      <hi rend="#i">Naturalmente non poteva abbandonarsi ad analoghe confidenze (anche se sollecitate dal signor Friedman), il presidente della Repubblica, che “deve poter contare sulla riservatezza assoluta” delle sue attività formali ed egualmente di quelle informali, “contatti”, “colloqui con le forze politiche” e “con altri soggetti, esponenti della società civile e delle istituzioni” (vedi la sentenza n.1 del 2013 della Corte Costituzionale). </hi>
    </p>
    <p>
      <hi rend="#i">Nessuna difficoltà, certo, a ricordare di aver ricevuto nel mio studio il professor Monti più volte nel corso del 2011, e non solo in estate: conoscendo da molti anni (già prima che nell’autunno 1994 egli fosse nominato Commissario europeo su designazione del governo Berlusconi), e apprezzando in particolare il suo impegno europeistico che seguii da vicino quando fui deputato al Parlamento di Strasburgo. Nel corso del così difficile – per l’Italia e per l’Europa – anno 2011, Monti era inoltre un prezioso punto di riferimento per le sue analisi e i suoi commenti di politica economico-finanziaria sulle colonne del Corriere della Sera. Egli appariva allora – e di certo non solo a me – una risorsa da tener presente e, se necessario, da acquisire al governo del paese. </hi>
    </p>
    <p>
      <hi rend="#i">Ma i veri fatti, i soli della storia reale del paese nel 2011, sono noti e incontrovertibili. Ed essi si riassumono in un sempre più evidente logoramento della maggioranza di governo uscita vincente dalle elezioni del 2008. Basti ricordare innanzitutto la rottura intervenuta tra il Pdl e il suo cofondatore, già leader di Alleanza Nazionale, il successivo distacco dal partito di maggioranza di numerosi parlamentari, il manifestarsi di dissensi e tensioni nel governo (tra il Presidente del Consiglio, il ministro dell’economia ed altri ministri), le dure sollecitazioni critiche delle autorità europee verso il governo Berlusconi che culminarono nell’agosto 2011 nella lettera inviata al governo dal Presidente della Banca Centrale Europea Trichet e dal governatore di Bankitalia Draghi.</hi>
    </p>
    <p>
      <hi rend="#i">L’8 novembre la Camera respinse il rendiconto generale dell’Amministrazione dello Stato, e la sera stessa il Presidente del Consiglio da me ricevuto al Quirinale convenne sulla necessità di rassegnare il suo mandato una volta approvata in Parlamento la legge di stabilità. Fu nelle consultazioni successive a quelle dimissioni annunciate che potei riscontrare una larga convergenza sul conferimento a Mario Monti – da me già nominato, senza alcuna obiezione, senatore a vita – dell’incarico di formare il nuovo governo. Mi scuso per aver assorbito spazio prezioso sul giornale da lei diretto per richiamare quel che tutti dovrebbero ricordare circa i fatti reali che costituiscono la sostanza della storia di un anno tormentato, mentre le confidenze personali e l’interpretazione che si pretende di darne in termini di “complotto” sono fumo, soltanto fumo</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>