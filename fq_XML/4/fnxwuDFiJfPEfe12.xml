<doc sitename="Il Fatto Quotidiano" title="Lodo Mondadori, Marina Berlusconi contro De Benedetti: &quot;Taccia&quot; - Il Fatto Quotidiano" author="RQuotidiano" date="2012-11-05" url="http://www.ilfattoquotidiano.it/2012/11/05/lodo-mondadori-m-berlusconi-contro-de-benedetti-invece-di-tacere-sale-in-cattedra/404178/" hostname="ilfattoquotidiano.it" description="Non è la prima volta e probabilmente non sarà l’ultima. Marina Berlusconi, come aveva già fatto il 9 maggio scorso, si scaglia contro Carlo De Benedetti per la questione Lodo Mondadori che ha visto, nel processo civile, il gruppo Berlusconi soccombente e condannato a pagare 564 milioni di euro. “Qualcuno dovrebbe spiegare all’ingegner De Benedetti …" categories="Economia" tags="Carlo De Benedetti;Lodo Mondadori;Marina Berlusconi;Mondadori;Silvio Berlusconi" fingerprint="6dbede09f06aac09">
  <main>
    <head rend="h1">Lodo Mondadori, Marina Berlusconi contro De Benedetti: “Taccia”</head>
    <graphic src="https://st.ilfattoquotidiano.it/wp-content/uploads/2012/07/marina-berlusconi_interna-nuova.jpg"/>
    <p>Non è la prima volta e probabilmente non sarà l’ultima. <ref target="http://www.ilfattoquotidiano.it/2012/05/09/lodo-mondadori-marina-berlusconi-contro-benedetti-fuori-dalla-realta/224579/">Marina Berlusconi, come aveva già fatto il 9 maggio scorso, si scaglia contro Carlo De Benedetti</ref> per la questione Lodo Mondadori che ha visto, <ref target="http://www.ilfattoquotidiano.it/2011/07/09/lodo-mondadori-la-storia-giudiziaria/144201/">nel processo civile, il gruppo Berlusconi soccombente e condannato a pagare 564 milioni di euro</ref>. “Qualcuno dovrebbe spiegare all’ingegner De Benedetti che talvolta forse il silenzio è d’oro. Nel suo caso, per esempio, sul Lodo Mondadori” fa sapere con una nota la presidente Fininvest. Alla figlia maggiore di<hi rend="#b"> Silvio Berlusconi</hi> non sono andate giù <ref target="http://www.ilfattoquotidiano.it/2012/11/04/fiat-de-benedetti-licenziamento-dei-19-operai-e-assurda-e-inaccettabile/403020/">le dichiarazioni di De Benedetti alla trasmissione ‘Che tempo che fa’.</ref></p>
    <p>“Grazie a due <hi rend="#b">sentenze sconcertanti</hi> e in contraddizione tra loro ha intascato – per il momento (pende il ricorso in Cassazione, ndr) – la bellezza di 564 milioni di euro. Ma invece di tacere e sperare che la giustizia continui ad essere ingiusta com’è stata finora, sempre più spesso con arroganza e impudenza sale in cattedra a pontificare e a impartire<hi rend="#b"> improbabili lezioni di rigore morale</hi> a tutti e su tutto, Lodo compreso. Lo ha fatto anche ieri sera, durante una trasmissione televisiva, nella quale ha riproposto la <hi rend="#b">menzogna diffamatoria</hi> secondo cui ‘la difesa di Berlusconi si basa sul fatto che dei tre giudici ne ha corrotto solo uno… vuol dire che ha risparmiato’. Mi vedo quindi costretta a ribadire ancora una volta che la sentenza della <hi rend="#b">Corte d’Appello di Roma</hi> che annullava il lodo Mondadori – il verdetto da cui poi originò tutta la vicenda – fu emessa da un collegio di tre giudici. Uno di loro venne successivamente ritenuto colpevole di corruzione, al termine di un procedimento molto controverso. Gli altri due giudici, esperti in materia e sul cui operato non c’è stata alcuna censura, hanno ribadito piùvolte di aver studiato bene la causa e di aver totalmente condiviso il verdetto. Quella della Corte romana era quindi una sentenza non inquinata e assolutamente giusta, conforme al diritto. E noi non abbiamo mai corrotto nessuno: mio padre venne prosciolto da ogni ipotesi accusatoria nel 2001, ancor prima che iniziasse il dibattimento. Attendiamo ora con estrema fiducia – conclude – che la Cassazione ci renda finalmente giustizia, perché non vi fu alcun danno e neppure un euro da parte nostra è dovuto”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>