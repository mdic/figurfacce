<doc sitename="Il Fatto Quotidiano" title="Ruby, &quot;entro Natale nuova inchiesta su Berlusconi, legali e testi della difesa&quot; - Il Fatto Quotidiano" author="RQuotidiano" date="2013-10-17" url="http://www.ilfattoquotidiano.it/2013/10/17/ruby-entro-natale-nuova-inchiesta-su-berlusconi-legali-e-testi-della-difesa/746910/" hostname="ilfattoquotidiano.it" description="Le motivazioni delle sentenze Ruby e Ruby bis non sono state ancora depositate, ma mancano poche settimane per il primo processo (22 novembre) e poco più di un mese (3 dicembre) per il secondo. E poiché durante la lettura del verdetto i giudici hanno inviato gli atti alla Procura di Milano per valutare le posizioni …" categories="Giustizia" tags="Caso Ruby;Emilio Fede;Lele Mora;Nicole Minetti;Processo Ruby;Ruby;Silvio Berlusconi" fingerprint="eda854316b6ba131">
  <main>
    <head rend="h1">Ruby, “entro Natale nuova inchiesta su Berlusconi, legali e testi della difesa”</head>
    <graphic src="https://st.ilfattoquotidiano.it/wp-content/uploads/2013/09/berlusconi_ruby_interna-nuova.jpg"/>
    <p>Le motivazioni delle sentenze <ref target="http://www.ilfattoquotidiano.it/2013/06/24/sentenza-ruby-berlusconi-condannato-a-7-anni/634261/"> Ruby </ref>e </p>
    <p>
      <hi rend="#b">non sono state ancora depositate, ma mancano poche settimane per il primo processo (22 novembre) e poco più di un mese (3 dicembre) per il secondo. E poiché durante la lettura del verdetto i giudici hanno inviato gli atti alla Procura di Milano per valutare le posizioni di</hi>
    </p>
    <ref target="http://www.ilfattoquotidiano.it/2013/07/19/sentenza-ruby-bis-giudici-ai-pm-indagate-su-ghedini-e-longo/661338/">Ruby bis</ref>
    <p><hi rend="#b">Silvio Berlusconi</hi>, degli avvocati e di gran parte dei testi a difesa entro Natale a Milano verrà aperta una nuova inchiesta.</p>
    <p>La nuova indagine, si apprende in ambienti giudiziari, dovrebbe essere suddivisa in tre filoni e le iscrizioni saranno un “atto dovuto” dopo il deposito delle motivazioni, con contestuale trasmissione degli atti, dei due collegi che hanno giudicato il Cavaliere (condannato a 7 anni) e <hi rend="#b">Emilio Fede,</hi><hi rend="#b">Lele Mora</hi> (condannati a 7 anni) e <hi rend="#b">Nicole Minetti</hi> (condannata a 5). </p>
    <p>A partire dal giorno dopo del deposito delle motivazioni Berlusconi, i suoi avvocati, le Olgettine e la stessa Karima El Mahroug (<ref target="http://www.ilfattoquotidiano.it/2013/05/17/processo-ruby-bis-mora-non-sapevo-che-ragazza-fosse-minorenne/596960/">che nel processo Ruby bis ha continuato a sostenere che non aveva fatto sesso con Berlusconi</ref>) finiranno nel registro degli indagati della <hi rend="#b">Procura di Milano</hi> per “intralcio alla giustizia” o “induzione a non rendere dichiarazioni o a rendere dichiarazioni mendaci all’autorità giudiziaria” oppure “corruzione in atti giudiziari” o “subornazione di testimoni” i primi, per falsa testimonianza le seconde. Nel mirino degli inquirenti ci sono gli stipendi da 2500 euro alle ragazze, l<ref target="http://www.ilfattoquotidiano.it/2012/10/22/processo-ruby-b-compra-casa-dai-suoi-testimoni-apicella-e-pianista/389101/">’acquisto di case come nel caso del pianista Mariani e del cantante Apicella</ref> o anche l’inserimento nelle liste elettorali del Pdl come nel caso della moglie del pianista Mariani o l’ex consigliere diplomatico Bruno Archi, ora vice ministro degli Esteri del governo Letta. </p>
    <p>Anche le indagini difensive degli avvocati <hi rend="#b">Niccolò Ghedini</hi> e <hi rend="#b">Piero Longo</hi> finiranno nella lente gli investigatori. <ref target="http://www.ilfattoquotidiano.it/2011/01/27/caso-ruby-verbali-difensivi-truccati-e-ora-b-rischia-linquinamento-delle-indagini/88776/">Alcuni verbali difensivi furono trovati dagli investigatori della Polizia negli appartamenti di via Olgettina 65</ref> a Milano dove vivevano, a spese del Cavaliere, alcune delle ragazze che partecipavano alle feste. Era il giorno delle perquisizioni successivo all’avviso di garanzia al presidente del Consiglio (14 gennaio 2011). I verbali poi non furono depositati ai pm come successo invece per altri documenti nei giorni successivi. Secondo gli investigatori i documenti con i racconti delle ospiti delle “cene eleganti” già siglati dagli avvocati del premier non risultavano controfirmati dalle testi stesse. E addirittura in casa della soubrette domenicana <hi rend="#b">Marystelle Polanco</hi> gli uomini della squadra Mobile avevano scoperto non il suo verbale difensivo ma quello di <hi rend="#b">Barbara Guerra</hi>.</p>
    <p>Il 15 gennaio, ad appena ventiquattr’ore dalla notifica dell’avviso di garanzia per<hi rend="#b"> concussione</hi> e <hi rend="#b">prostituzione</hi> minorile, il Cavaliere chiama “a corte” tutte le ragazze. L’intento della convocazione è chiarissimo: mettere a punto una <hi rend="#b">strategia</hi> che blindi i particolari di quelle serate o meglio li trasformi da <ref target="http://www.ilfattoquotidiano.it/2013/05/31/processo-ruby-bis-il-pm-chiede-7-anni-di-galera-per-fede-minetti-e-mora/611805/">“orge bacchiche” (definizione del procuratore aggiunto Piero Forno)</ref> a cene eleganti condite con qualche spettacolo di burlesque. Le intercettazioni fanno il resto. Al telefono la soubrette <hi rend="#b">Barbara Faggioli</hi> parla chiaro: “Sono chiamata alle 19, da quanto so dalle intercettazioni emergono cose molto brutte”. Quindi avverte <hi rend="#b">Nicole Minetti</hi>: “Mi ha chiamato la segreteria del presidente e mi hanno passato il presidente e mi ha detto di convocare tutte le ragazze per parlare con l’avvocato”. <ref target="http://tv.ilfattoquotidiano.it/2012/04/24/ruby-tutto-peggio-degli-audio/195575/">Indimenticabile l’intercettazione in cui Ruby parlando al telefono con un’amica</ref> dice che Berlusconi le aveva detto: “Fingiti pazza e ti coprirò d’oro”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>