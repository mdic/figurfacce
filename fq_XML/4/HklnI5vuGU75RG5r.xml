<doc sitename="Il Fatto Quotidiano" title="Processo Ruby, Valentini: &quot;Mia l'iniziativa di chiamare la Questura&quot; - Il Fatto Quotidiano" author="RQuotidiano" date="2012-10-05" url="http://www.ilfattoquotidiano.it/2012/10/05/processo-ruby-valentini-fu-mia-iniziativa-contattare-questura-di-milano/373564/" hostname="ilfattoquotidiano.it" description="“Fu una mia iniziativa contattare la Questura di Milano per capire cosa stesse accadendo. Dissi al Presidente Berlusconi che se voleva potevamo intervenire. Lui mi disse: ‘Sì, digli che c’è una ragazza egiziana senza documenti, vedi se ti puoi informare’”. Lo ha raccontato in aula a Milano, al processo Ruby a carico dell’ex presidente del Consiglio, …" categories="Giustizia" tags="Caso Ruby;Concussione;Hosni Mubarak;Processo Ruby;Prostituzione Minorile;Ruby;Silvio Berlusconi" fingerprint="f9ecb525140e842d">
  <main>
    <head rend="h1">Processo Ruby, Valentini: “Mia l’iniziativa di chiamare la Questura”</head>
    <graphic src="https://st.ilfattoquotidiano.it/wp-content/uploads/2012/06/berlusconi-ruby_INTERNA-NUOVA.jpg"/>
    <p>“Fu una mia iniziativa contattare la <hi rend="#b">Questura di Milano</hi> per capire cosa stesse accadendo. Dissi al Presidente <hi rend="#b">Berlusconi</hi> che se voleva potevamo intervenire. Lui mi disse: ‘Sì, digli che c’è una ragazza egiziana senza documenti, vedi se ti puoi informare’”. Lo ha raccontato in aula a Milano, al <hi rend="#b">processo</hi><hi rend="#b">Ruby</hi> a carico dell’ex presidente del Consiglio, <hi rend="#b">Valentino Valentini,</hi> già consigliere per le relazioni internazionali dell’ex premier e citato oggi dalla difesa come teste. Valentini ha ricordato come la notte tra il 27 e il 28 maggio di due anni fa, mentre l’ex capo del Governo accusato di concussione e prostituzione minorile si trovava a Parigi, fu informato fermo della giovane. In realtà marocchina e minorenne denunciata dalla coinquilina per furto. <ref target="http://www.ilfattoquotidiano.it/2012/05/11/ruby-3/226343/">Silvio Berlusconi chiamò gli uffici della polizia e sollecitò il rilascio. Sul posto poi arrivarono la Minetti e altre persone. </ref></p>
    <p>“<ref target="http://www.ilfattoquotidiano.it/2011/03/01/quella-maledetta-notte-in-questura-linterrogatorio-del-capo-di-gabinetto-ostuni/94575/">Eravamo sull’aereo in attesa di decollare quando il capo scorta chiamò il capo di gabinetto della Questura di Milano, Pietro Ostuni,</ref> e gli spiegò la situazione; a quel punto il presidente Berlusconi fece segno di passargli il telefono. Il presidente disse a Ostuni: ‘Ci risulta che c’è una ragazza egiziana sprovvista di documenti e si offrì di mandare la</p>
    <p><hi rend="#b">consigliera regionale Minetti</hi>per aiutare la identificazione e alla fine disse: ‘Mi risulta che questa ragazza potrebbe essere nipote del presidente egiziano Mubarak”. Qualche giorno dopo, ha raccontato sempre Valentini, Berlusconi ritornò sulla vicenda e “fece un commento colorito: “Sai – disse – quella lì mi ha raccontato una marea di balle.</p>
    <p>
      <ref target="http://www.ilfattoquotidiano.it/2012/02/17/ruby-agente-aula-rilasciata-senza-documenti-pressioni-palazzo-chigi/191936/">Durante le udienze un agente ha poi confermato che la ragazza, che doveva essere destinata a una comunità come disposto dal pm dei Minorenni, fu mandata via per le pressioni esercitate da Palazzo Chigi.</ref>
    </p>
    <p>E’ ripartito così, dopo la pausa estiva, il processo a Berlusconi con una udienza dedicata a uno dei temi più delicati del processo; quello sui presunti rapporti di parentela tra Ruby e il presidente egiziano, <hi rend="#b">Hosni Mubarak.</hi> Berlusconi ha sempre dichiarato di essere stato convinto che la ragazzina fosse <hi rend="#b">parente</hi> dell’ex rais egiziano e durante vertice bilaterale Italia-Egitto a cena chiese a Mubarak di questa parentela. <ref target="http://www.ilfattoquotidiano.it/2012/02/14/ruby-consulta-libera-processo-berlusconi/191242/">Informazione risultata totalmente priva di fondamento tanto che il conflitto sollevato dalla Camera contro la Procura di Milano era stato bocciato dalla Consulta</ref>. Valentini ha parlato di conversazione“confusa” nata attorno al rapporto di parentela tra Ruby e Mubarak. L’ex consigliere ha ricordato in aula il famoso pranzo istituzionale offerto a Roma il 19 maggio 2010 dall’allora capo del Governo all’ex rais. “Durante il pranzo in una fase più rilassata nella quale Berlusconi disse a Mubarak di avere conosciuto una ragazza egiziana di una famiglia a lui vicina che si chiamava Ruby. Valentini, rispondendo alle domande dell’avvocato <hi rend="#b">Niccolò Ghedini,</hi> legale di Berlusconi, ha spiegato che “nacque una conversazione piuttosto confusa, una <hi rend="#b">discussione</hi> non ordinata” anche tra i rappresentanti della delegazione egiziana perché anche i membri dell’<hi rend="#b">entourage</hi> dicevano la loro sul fatto se la giovane fosse o meno la famosa cantante egiziana. Si parlò di un grado di parentela?, ha chiesto Ghedini “No, ma di una <hi rend="#b">familiarità</hi>”.</p>
    <p>In aula è stata raccolta anche la testimonianza di <hi rend="#b">Giancarlo Galan</hi>: “Ricordo che il nome Ruby a un certo punto venne fatto – dice l’ex presidente del Veneto all’epoca ministro dell’Agricoltura -. Il pranzo durò tre ore, io ero seduto due posti a sinistra rispetto a Berlusconi. Non si trattò di una colazione particolarmente entusiasmante, parlava sempre Berlusconi, l’interprete traduceva e Mubarak non era molto brillante. Ricordo che il nome Ruby a un certo punto venne fatto. Onestamente non prestai grande attenzione al dialogo, da quel che capii parlavano di una <hi rend="#b">bella donna egiziana</hi> e l’idea che mi feci era che si trattasse di un’attrice o di una cantante”. Il pm Ilda Boccassini gli contesta un “palese contrasto” con la deposizione resa agli investigatori il 28 gennaio 2011 quando affermò che Mubarak indicò Ruby come appartenente alla cerchia familiare del presidente egiziano. “L’idea che mi feci era che potesse essere o una parente, o più probabilmente un’<hi rend="#b">attrice</hi> o una cantante che frequentava quella cerchia – ribatte Galan -. Era <hi rend="#b">Berlusconi</hi> che aveva introdotto quell’argomento e ho avuto l’impressione che Mubarak la conoscesse”. “Com’è che ricorda solo quello che disse Berlusconi e non la riposta di Mubarak?”, chiede Boccassini. “Ascoltavo con molta piu’ attenzione quello che diceva Berlusconi” la risposta.</p>
    <p>Prima di Galan, ha testimoniato il diplomatico <hi rend="#b">Bruno Archi</hi>, anch’egli presente al pranzo con Mubarak. Anche lui conferma che si parlo’ di Ruby. Gli chiede Ilda Boccassini: “Ci spiega meglio il contesto della frase di Berlusconi su Ruby, che non capiamo come possa avere suscitato l’interesse dei presenti?”. “Berlusconi aveva chiesto a Mubarak se la ragazza facesse parte della sua <hi rend="#b">cerchia familiare</hi>, fu questo a suscitare l’interesse”. “Cosa rispose Mubarak?”. “Rimase incuriosito, ma non capì bene la domanda, c’era molta confusione, eravamo a fine pasto e ci furono anche problemi di interpretariato. Mubarak non rispose ma gli altri iniziarono a interloquire dicendo che conoscevano una famosa cantante di nome Ruby”.</p>
    <p>Intanto si saprà entro lunedì prossimo se Berlusconi si farà interrogare. L’avvocato Piero Longo, uno dei legali dell’ex premier, su richiesta del presidente del collegio Giulia Turri, ha assicurato che entro l’8 ottobre scioglierà la riserva e comunicherà se l’ex capo del Governo renderà l’esame. Per le dichiarazioni spontanee invece “il campo è libero” ha detto Longo e si possono fare in qualsiasi momento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>