<doc sitename="Il Fatto Quotidiano" title="Elezioni, vendoliani contro le &quot;prove&quot; del Pd con Monti: &quot;Unità ora e dopo&quot; - Il Fatto Quotidiano" author="Public Policy per il Fatto" date="2013-01-18" url="http://www.ilfattoquotidiano.it/2013/01/18/elezioni-2013-pd-e-contatti-con-monti-vendoliani-contro-unita-ora-e-dopo/473023/" hostname="ilfattoquotidiano.it" description="Pd-Sel uniti nella corsa al voto. Separati, forse, una volta al governo del Paese. Veleni o malizie di Palazzo che siano, resta il fatto che Bersani sembra lavorare sottotraccia ad un baricentro delle alleanze sempre meno sbilanciato a sinistra. E nonostante le smentite di circostanza al “patto di non belligeranza” che il segretario Pd avrebbe …" categories="Elezioni 2013" tags="Antonio Ingroia;Elezioni Politiche 2013;Fnsi;Mario Monti;Nichi Vendola;Pier Luigi Bersani;Roberto Natale;Silvio Berlusconi" fingerprint="ac8e5670503a846c">
  <main>
    <head rend="h1">Elezioni, vendoliani contro le “prove” del Pd con Monti: “Unità ora e dopo”</head>
    <graphic src="https://st.ilfattoquotidiano.it/wp-content/uploads/2012/10/bersani-vendola-interna-nuova.jpg" alt="Bersani e Vendola"/>
    <p><hi rend="#b">Pd-Sel</hi> uniti nella corsa al <hi rend="#b">voto</hi>. Separati, forse, una volta al <hi rend="#b">governo</hi> del Paese. Veleni o malizie di Palazzo che siano, resta il fatto che <hi rend="#b">Bersani</hi><ref target="http://www.ilfattoquotidiano.it/2013/01/17/elezioni-patto-di-non-belligeranza-tra-monti-e-bersani-obiettivo-sconfiggere-berlusconi/472057/">sembra lavorare sottotraccia ad un baricentro delle alleanze sempre meno sbilanciato a sinistra</ref>. E nonostante le smentite di circostanza al “patto di non belligeranza” che il segretario <hi rend="#b">Pd</hi> avrebbe stretto con <hi rend="#b">Monti</hi> in funzione “<hi rend="#b">anti Cavaliere</hi>” per la campagna elettorale, vero è che nell’orizzonte democratico non si è mai fatto mistero di una futura alleanza tra progressisti e moderati nel dopo voto. Tanto più se il Professore sarà decisivo<ref target="http://www.ilfattoquotidiano.it/2013/01/13/elezioni-pdl-avanti-in-lombardia-e-sicilia-bersani-vede-senato-piu-lontano/468512/"> negli equilibri che – a causa del Porcellum, l’attuale sistema elettorale – si verranno a determinare in Senato, ad urne chiuse.</ref></p>
    <p>La partita della governabilità potrebbe in seconda battuta minare l’asse Pd-Sel, puntellato con la “Carta d’intenti”. Ma se il segretario democratico apre all’ex rettore della Bocconi, <hi rend="#b">Vendola</hi> non sta certo alla finestra, tra l’incudine e il martello. E con l’ex pm <hi rend="#b">Ingroia</hi> che di fatto erode voti a sinistra con la sua <hi rend="#b">Rivoluzione civile</hi>. Secondo indiscrezioni in realtà il vero patto di ferro tra il leader di Sinistra Ecologia e Libertà e quello Pd sarebbe bifronte: uniti al voto per raccogliere più voti e vincere, con Vendola vice di Bersani a palazzo Chigi; o nell’ipotesi di un <hi rend="#b">governo non autosufficiente</hi>, dentro il centro di Monti con <hi rend="#b">Fini e Casini</hi> e fuori Sel.</p>
    <p>Lo scenario indigna <hi rend="#b">Gennaro Migliore</hi> che respinge i boatos malevoli. “La verità – spiega l’esponente di Sel – è che noi siamo soci costituenti di questo governo”. “L’unità di oggi – scandisce – è anche l’unità del dopo”. Quindi la stoccata: “Ingroia? Non siamo in competizione. Gli faccio i miei auguri – aggiunge Migliore – ma quelli che raccoglierà sono anche i voti di chi non vuole la sinistra al governo. Occorre piuttosto spiegare a Monti e Ingroia che in Lombardia, Campania e Sicilia (le regioni in bilico ma decisive per i futuri assetti, <hi rend="#i">ndr</hi>) rischiano di fare un regalo a Berlusconi”. Ed avere insomma una funzione di “disturbo”. Meglio non disperdere i voti dandoli ai partiti minori, come va ripetendo Bersani e sulla sponda opposta il Cavaliere.</p>
    <p>E comunque quello del Pd per Sel non è un treno di passaggio per andare al governo, ma per governare. I rumors non piacciono neppure all’ex presidente della Federazione nazionale della stampa, <hi rend="#b">Roberto Natale</hi>, che si candida con Sel: “Chi scommette sulla rottura tra Vendola e Bersani perderà” . Detto fuori dai denti: “C’è una parte della stampa – spiega – che non vuole la sinistra al governo e preferisce l’ingovernabilità”. E se lo dice lui. <hi rend="#b">(Feg)</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>