<doc sitename="Il Fatto Quotidiano" title="Rbs: &quot;Centrosinistra favorito. Berlusconi? Torna in campo per evitare le condanne&quot; - Il Fatto Quotidiano" author="RQuotidiano" date="2012-12-10" url="http://www.ilfattoquotidiano.it/2012/12/10/rbs-berlusconi-torna-in-campo-per-evitare-condanne-e/442061/" hostname="ilfattoquotidiano.it" description="L’Europa ci guarda. Non bastavano gli strali dei giornali stranieri e gli ammonimenti delle agenzie di rating. La situazione politica italiana è sotto la lente d’ingrandimento anche delle grandi banche internazionali. Un report della Royal Bank of Scotland, intitolato “The Revolver”, analizza i possibili scenari elettorali nel nostro paese, alla luce in particolare del ritorno in campo di …" categories="Politica" tags="Elezioni;Mario Monti;PD;PDL;RBS;Silvio Berlusconi" fingerprint="376290a157d7df0c">
  <main>
    <head rend="h1">Rbs: “Centrosinistra favorito. Berlusconi? Torna in campo per evitare le condanne”</head>
    <graphic src="https://st.ilfattoquotidiano.it/wp-content/uploads/2012/12/rbs_interna_nuova.jpg" alt="RBS"/>
    <p>L’Europa ci guarda. Non bastavano <ref target="http://www.ilfattoquotidiano.it/2012/12/10/stampa-estera-berlusconi-ciarlatano-che-terrorizza-mercati/441618/">gli strali dei giornali stranieri</ref> e gli ammonimenti delle agenzie di rating. La situazione politica italiana è sotto la lente d’ingrandimento anche delle grandi banche internazionali. Un report della <hi rend="#b">Royal Bank of Scotland</hi>, intitolato “The Revolver”, analizza i possibili scenari elettorali nel nostro paese, alla luce in particolare del ritorno in campo di Berlusconi.</p>
    <p>Secondo gli analisti di Rbs la scelta dell’ex premier di voltare le spalle a Monti sarebbe dettata dall’esigenza di <hi rend="#b">aggirare le condanne</hi> che pendono sulla sua testa. “Berlusconi – si legge nel rapporto – deve affrontare accuse di <hi rend="#b">evasione fiscale</hi> e coinvolgimento in <hi rend="#b">prostituzione minorile</hi>. Vista la sua età (76 anni) è difficile che vada in galera, ma una recente legge impedisce ai condannati a pene maggiori di due anni di candidarsi”. Ed è per questo, sostengono i redattori del rapporto, che Berlusconi avrebbe spinto per le elezioni anticipate: “Una volta in Parlamento, sarebbe coperto dall’immunità”.</p>
    <p>Dopo aver spiegato il funzionamento del nostro sistema elettorale, il rapporto si concentra sui diversi schieramenti politici. Il <hi rend="#b">Pd</hi>, “guidato dalla vecchia guardia Pier Luigi Bersani”, gode dei favori del pronostico: secondo Rbs, il centrosinistra ha il <hi rend="#b">55%</hi> di probabilità di vincere le elezioni. Uno scenario che potrebbe implicare ancora “un po’ di volatilità per gli spread italiani, perché restano dubbi sulla stabilità della coalizione e sull’agenda delle riforme”. Il Pd è dipinto come un partito “leale a Mario Monti” che però, secondo Rbs, potrebbe unirsi a un partito di centro come l’Udc.</p>
    <p>La prospettiva di un <hi rend="#b">Monti-bis</hi> è meno probabile (20%) e, pur essendo “il miglior scenario di lungo termine per la competitività dell’Italia”, sarebbe possibile solo dopo una notevole frammentazione del quadro politico e pressioni dai mercati nei prossimi mesi. Difficile, sottolineano gli analisti ricordando anche l’esperienza infelice di Lamberto Dini, che Monti riesca a creare un suo partito, visto il limitato tempo a disposizione.</p>
    <p>Appena superiori, secondo Rbs, le percentuali di vittoria della coalizione di <hi rend="#b">centrodestra</hi>, attestate al<hi rend="#b"> 25%</hi>. Una larga vittoria di Berlusconi e dei suoi alleati è improbabile, ma la politica di anti-austerità e anti-europeismo che metterebbe in atto dall’ex premier, magari alleandosi con la Lega Nord, rappresenterebbe il <hi rend="#i">worst case scenario</hi> per gli investitori, che “avevano ripreso fiducia nei titoli di Stato italiani nel corso del 2012”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>