<doc sitename="Il Fatto Quotidiano" title="Processo escort, il tribunale di Bari chiama Berlusconi a testimoniare - Il Fatto Quotidiano" author="RQuotidiano" date="2014-03-27" url="http://www.ilfattoquotidiano.it/2014/03/27/processo-escort-il-tribunale-di-bari-chiama-berlusconi-a-testimoniare/928739/" hostname="ilfattoquotidiano.it" description="L’ex premier Silvio Berlusconi dovrà deporre come testimone nel processo sulle 26 ragazze, tra cui diverse escort, portate nelle sue residenze da Gianpaolo Tarantini tra il 2008 e il 2009. Lo ha deciso il tribunale di Bari che ha ammesso sia le liste di citazione dei testi prodotte dalle parti sia le richieste di costituzione …" categories="Giustizia" tags="Caso Escort Bari;Gianpaolo Tarantini;Silvio Berlusconi" fingerprint="68ffdb60baaad71d">
  <main>
    <head rend="h1">Processo escort, il tribunale di Bari chiama Berlusconi a testimoniare</head>
    <p>L’ex premier <hi rend="#b">Silvio Berlusconi</hi> dovrà deporre come testimone nel processo sulle 26 ragazze, tra cui diverse escort, portate nelle sue residenze da<hi rend="#b"> Gianpaolo Tarantini</hi> tra il 2008 e il 2009. Lo ha deciso il tribunale di Bari che ha ammesso sia le liste di citazione dei testi prodotte dalle parti sia le richieste di costituzione di parte civile.</p>
    <p>Tra i testimoni ammessi anche <hi rend="#b">Paolo Berlusconi</hi>, fratello del leader di Fi, e <hi rend="#b">Nicole Minetti</hi>. Il tribunale ha disposto anche una perizia su tutte le intercettazioni telefoniche e ambientali del procedimento ‘escort’ di Bari e sul procedimento avviato dalla procura di Napoli <ref target="http://www.ilfattoquotidiano.it/2013/03/20/caso-escort-sms-tra-sara-tommasi-berlusconi-e-balotelli/536728/">nel quale sono state acquisite intercettazioni di Sara Tommasi</ref>. Il processo è stato aggiornato al 17 aprile. </p>
    <p>
      <ref target="http://www.ilfattoquotidiano.it/2014/02/06/caso-escort-bari-al-via-il-processo-patrizia-daddario-oggi-non-ho-piu-nulla/871294/">La citazione di Berlusconi era stata chiesta il 17 febbraio scorsa dalle difese di alcuni imputati.</ref>
    </p>
    <p>Sette le persone a giudizio – tra cui i fratelli Gianpaolo e Claudio Tarantini e la tedesca Sabina Beganovic (in arte Began), la cosiddetta ‘ape regina’ delle feste organizzate da Silvio Berlusconi – accusati a vario titolo di <hi rend="#b">associazione per delinquere, sfruttamento, induzione e favoreggiamento</hi> della prostituzione di 26 ragazze portate tra il 2008 e il 2009 dall’imprendiotre nelle residenze dell’allora presidente del Consiglio. Tra le giovani testimoni che potrebbero sfilare dinanzi ai giudici, l’attrice Manuela Arcuri e Sara Tommasi.</p>
    <p>Gli altri tre imputati sono le attrici Letizia Filippi e Francesca Lana, e gli amici e soci in affari di Tarantini, Pierluigi Faraone e Massimiliano Verdoscia. Nel dicembre 2013 è stato condannato a un anno di reclusione con rito abbreviato l’avvocato Salvatore Castellaneta. Nel processo hanno chiesto di costituirsi parte civile Grazia Capone, Cinzia Caci, Terry De Nicolò e <hi rend="#b">Patrizia D’Addario</hi>. Fu lei a dare il via all’inchiesta registrando una conversazione con l’ex Cavaliere dopo aver passato una notte a palazzo Grazioli.b Lo scandalo degli incontri organizzati da Tarantini era stato successivo alle polemiche per la partecipazione del leader di Forza Itala alla festa di compleanno della diciottenne<hi rend="#b"> Noemi Letizia</hi> e anche all’inchiesta per le feste ad alto tasso erotico nella villa di Arcore per cui saranno celebrati i processi di secondo grado dopo le condanne inflitte a Berlusconi (7 anni), Lele Mora ed Emilio Fede (7) e Nicole Minetti (5).</p>
    <p>
      <ref target="http://www.ilfattoquotidiano.it/2015/11/13/processo-escort-giampaolo-tarantini-condannato-a-7-anni-e-10-mesi/2216488/">Il 13 novembre 2015 il Tribunale di Bari ha assolto Letizia Filippi, fra gli altri, da ogni accusa.</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>