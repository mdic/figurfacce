<doc sitename="Il Fatto Quotidiano" title="FonSai, i Ligresti in processione ad Arcore per raccomandare ex presidente Isvap - Il Fatto Quotidiano" author="Giovanna Trinchella" date="2013-11-13" url="http://www.ilfattoquotidiano.it/2013/11/13/fonsai-i-ligresti-in-processione-ad-arcore-per-raccomandare-ex-presidente-isvap/776357/" hostname="ilfattoquotidiano.it" description="Tutte le inchieste portano ad Arcore. O almeno quelle che contano davvero. E così tra le carte delle indagini FonSai sull’asse Milano-Torino spunta Silvio Berlusconi. E dal Cavaliere che Salvatore Ligresti, sua figlia Jonella, l’ex direttore generale della compagnia Emanuele Erbetta e un quarto uomo vanno per perorare la causa di Giancarlo Giannini, ex presidente dell’Isvap (l’allora …" categories="Giustizia" tags="Antitrust;Corruzione;Famiglia Ligresti;FonSai;Isvap;Mediobanca;Silvio Berlusconi;Unipol" fingerprint="69a3d7d1f48b8139">
  <main>
    <head rend="h1">FonSai, i Ligresti in processione ad Arcore per raccomandare ex presidente Isvap</head>
    <graphic src="https://st.ilfattoquotidiano.it/wp-content/uploads/2013/11/ligresti1.jpg"/>
    <p>Tutte le inchieste portano ad <hi rend="#b">Arcore</hi>. O almeno quelle che contano davvero. E così tra le carte delle indagini FonSai sull’asse Milano-Torino spunta<hi rend="#b"> Silvio Berlusconi.</hi> E dal Cavaliere che <hi rend="#b">Salvatore Ligresti</hi>, sua figlia <hi rend="#b">Jonella</hi>, l’ex direttore generale della compagnia<hi rend="#b"> Emanuele Erbetta</hi> e un quarto uomo vanno per perorare la causa di Giancarlo Giannini, ex presidente dell’Isvap (l’allora organo di vigilanza delle assicurazioni oggi Ivass) indagato per corruzione e calunnia a Milano e per concorso in falso in bilancio a Torino. Giannini, <ref target="http://www.ilfattoquotidiano.it/2013/11/13/fonsai-chiusa-linchiesta-a-milano-sullex-presidente-della-vigilanza-assicurativa/776132/">che per anni come si legge nell’avviso di conclusione delle indagini milanesi ha bloccato le ispezioni</ref>, non avrebbe più potuto ricoprire l’incarico e aspirava ad avere la presidenza dell’<hi rend="#b">Antitrust.</hi> La contestazione, da atti, ha due luoghi Roma e Milano, e una data imprecisa nel corso e sino al novembre 2011. Quindi è deducibile che i quattro siano stati nella residenza brianzola del leader del Pdl prima del 14 novembre. Nei verbali dei protagonisti la missione dei quattro. </p>
    <p>Ligresti (<ref target="http://www.ilfattoquotidiano.it/2013/07/17/inchiesta-fonsai-arrestati-quattro-componenti-della-famiglia-ligresti/658333/">poi finito ai domiciliari l’estate scorsa</ref>) intercede presso il Cavaliere, come emerge dalle indagini della Procura di Milano, e anche presso a <hi rend="#b">Gianni Letta,</hi> ex sottosegretario alla presidenza del Consiglio di Berlusconi, come è stato accertato dalle indagini torinesi. L’imprenditore siciliano si sarebbe rivolto al braccio destro del leader del Pdl affinché Giannini, ottenesse la ricompensa per aver protetto per anni la <hi rend="#b">società assicurativa </hi>dagli occhi lunghi dei suoi ispettori che da tempo avevano compreso tutti i problemi della società. Questo ulteriore e forse precedente intervento di Ligresti emerge in una delle tante <hi rend="#b">intercettazioni</hi> captate dalla Guardia di Finanza di Torino. “E’ che secondo me il vecchio – dice <hi rend="#b">Fausto Marchionni</hi>, ex amministratore delegato FonSai in una conversazione del 7 dicembre 2012 – si lascia andare tutte le volte a discorsi tipo ma si ma lui lo sa che ho parlato a Letta è tutto a posto che lo rinnovano (riferito a Giannini, appunto). Io una volta gli ho detto ma Ingegnè ma è impossibile ha fatto i mandati, non possono rinnovarlo per legge! No no ma lo rinnovano lo stesso, vabbè allora fanno una legge apposta, dico, mah voglio dire, ma lui queste cose qui”. </p>
    <p>A parlare in un’altra intercettazione che dà ulteriore riscontro alla processione ad Arcore è ancora Marchionni che parla con <hi rend="#b">Alberto Alderisio</hi> (non indagato), collaboratore per anni di Salvatore Ligresti. E’ il 19 dicembre 2012 quando i due uomini commentano la deposizione proprio di <hi rend="#b">Emanuele Erbetta</hi>, interrogato il giorno precedente a Milano. “Era furibondo perché dice che è stato trattato a calci nei denti. Questo (il pm Orsi, <hi rend="#i">ndr</hi>) cerca le prove della <hi rend="#b">corruzione della famiglia</hi> nei confronti di Giannini. Io non ho prove di questo tipo di corruzione, ma come no, <hi rend="#b">è lei che ha voluto essere portato ad Arcore</hi>, ed è andato ad Arcore per perorare la causa di Giannini. Insomma, gli ha piantato una storia gigantesca su ‘sta roba”. </p>
    <p>Tenere un presunto corrotto a capo della vigilanza delle assicurazioni poteva essere molto utile. Tra le carte sia milanesi che torinesi spuntano fuori <hi rend="#b">28 milioni di euro di buoni motivi</hi>. I soldi che Giannini si rifiutò di denunciare: consulenze “senza giustificazione” affidate a Salvatore Ligresti, presidente onorario che poi girava anche alla figlia Jonella. E quando un dirigente dell’organismo di vigilanza aveva fatto notare questo particolare Giannini aveva risposto secco: “Ha preso i soldi, e allora? Si tratta forse di un reato?”. </p>
    <p>Il caso Isvap viene commentato anche in un’intercettazione del 12 gennaio scorso in cui <hi rend="#b">Giulia Ligresti</hi> (intercettata dai pm torinesi) ipotizza uno scenario però di tutt’altro tipo in relazione al presunto salvataggio di FonSai da parte di Unipol e fortemente voluto da Mediobanca creditrice di entrambi i gruppi: “… se il commissario (Catarozzolo, <hi rend="#i">ndr</hi>) fa saltare fuori che erano tutti mazzettati, Isvap, Consob, cioè erano tutti appagati da <hi rend="#b">Mediobanca</hi> per fare questa operazione… ok?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>