<doc sitename="Il Fatto Quotidiano" title="Serie A al via, in campo Fatto Football Club. Il campionato dalla parte dei lettori - Il Fatto Quotidiano" author="RQuotidiano" date="2013-08-24" url="http://www.ilfattoquotidiano.it/2013/08/24/serie-a-al-via-noi-in-campo-con-fatto-tre-tre-rubrica-modo-di-vedere-calcio/690807/" hostname="ilfattoquotidiano.it" description="Comincia oggi la nuova stagione di Serie A, 82mo campionato a girone unico, quello in cui il calcio italiano dovrà capire se potrà continuare l’inseguimento al trio delle meraviglie – Liga, Premier League e Bundesliga – o dovrà accontentarsi di fare definitivamente parte della seconda fascia del calcio europeo. Il ranking Uefa, aggiornato agli ultimi …" categories="Fatto Football Club" tags="Antonio Conte;Campionato;Inter;Juventus;Lazio;Milan;Roma;Silvio Berlusconi;Zdenek Zeman" fingerprint="81453a396bd97831">
  <main>
    <head rend="h1">Serie A al via, in campo Fatto Football Club. Il campionato dalla parte dei lettori</head>
    <graphic src="https://st.ilfattoquotidiano.it/wp-content/uploads/2013/08/allenatori_interna.jpg"/>
    <p>Comincia oggi la nuova stagione di <hi rend="#b">Serie A</hi>, 82mo campionato a girone unico, quello in cui il calcio italiano dovrà capire se potrà continuare l’inseguimento al trio delle meraviglie – <hi rend="#b">Liga</hi>, <hi rend="#b">Premier League</hi> e <hi rend="#b">Bundesliga</hi> – o dovrà accontentarsi di fare definitivamente parte della seconda fascia del calcio europeo. Il<hi rend="#b"> ranking Uefa</hi>, aggiornato agli ultimi cinque anni, è impietoso. La Germania, che qualche anno fa ci ha tolto il terzo posto nel coefficiente e la quarta squadra in <hi rend="#b">Champions League</hi>, viaggia spedita a braccetto di Spagna e Inghilterra, mentre l’Italia sente il fiato sul collo di <hi rend="#b">Francia</hi> e <hi rend="#b">Portogallo</hi>, che durante la stagione probabilmente la supereranno. Non sono per fortuna a rischio ulteriori posti nelle coppe europee per il campionato italiano, ma è in discussione il suo prestigio.</p>
    <p>Anche per questo, come non succedeva da diversi anni, <ref target="http://www.ilfattoquotidiano.it/2013/07/20/calciomercato-vendere-migliori-per-vincere-ecco-ricetta-per-competere-con-sceicchi/661457/">c’è stata un’importazione di talenti dai campionati stranieri</ref>. In attesa dei probabili colpi dell’ultimi ora, vedi <hi rend="#b">Honda</hi>, sono già arrivati in Italia campioni affermati come <hi rend="#b">Higuain</hi>, <hi rend="#b">Tevez</hi>, <hi rend="#b">Llorente</hi>, <hi rend="#b">Gomez</hi> e <hi rend="#b">Maicon</hi>, e possibili crack come i giovani <hi rend="#b">Strootman</hi> e <hi rend="#b">Callejon</hi>. A fronte, però, delle partenze di <hi rend="#b">Jovetic</hi>, Cavani, <hi rend="#b">Marquinhos</hi> e forse <hi rend="#b">Lamela</hi>. Per non parlare di <hi rend="#b">Osvaldo</hi>, centravanti della Nazionale, che è finito al Southampton, squadra inglese che fino a tre anni fa militava in terza serie e ha trovato i 15 milioni necessari che, al di là di scelte tecniche o comportamentali, nessuno aveva in Serie A. Lontani i tempi in cui anche le provinciali italiane facevano incetta dei migliori talenti disponibili sul <hi rend="#b">mercato</hi>, questo sarà dunque l’anno decisivo per capire se l’Italia è pronta o meno al suo rinascimento calcistico.</p>
    <p>Il<hi rend="#i"> fattoquotidiano.it</hi> ha deciso di seguire tutto il campionato con una rubrica, che sarà a disposizione dei lettori dalla mattina di lunedì, in cui racconteremo la giornata di campionato. A modo nostro. Oltre ai numeri del fine settimana (risultati e classifica), anche una breve analisi del turno di <hi rend="#b">Serie A</hi>, il fatto della domenica (episodi, curiosità e personaggi) e le foto più belle delle gare in programma. Il titolo della rubrica è <hi rend="#i"> Fatto Football Club</hi>, una dichiarazione di amore e di intenti dedicata a chi una volta disse: “A mio parere, la grande popolarità che ha il calcio nel mondo non è dovuta alle farmacie o agli uffici finanziari, bensì al fatto che in ogni piazza in ogni angolo del mondo c’è un bambino che gioca e si diverte con un pallone tra i piedi”. Parole (e musica) del tecnico boemo </p>
    <p><hi rend="#b">Zdenek Zeman</hi>, personaggio che ha sempre fatto discutere, proprio perché questa rubrica sarà sempre aperta ai vostri commenti e ai vostri scambi di vedute. E per questo ogni lunedì vi proporremo anche un sondaggio, per valorizzare sempre di più la partecipazione dei lettori.</p>
    <p>E quindi via, con <hi rend="#b">Conte</hi> lanciato verso la difficile, ma non impossibile, impresa del terzo scudetto consecutivo alla guida della Juve, <hi rend="#b">Benitez</hi> chiamato a dare al Napoli un’impronta internazionale, <hi rend="#b">Mazzarri</hi> e <hi rend="#b">Garcia</hi> chiamati al capezzale di Inter e Roma da rifondare e <hi rend="#b">Allegri</hi>, <hi rend="#b">Petkovic</hi> e <hi rend="#b">Montella</hi> riconfermati sulle panchine di Milan e Fiorentina dove bene hanno fatto lo scorso anno. Si parte oggi con Verona-Milan alle 18 e poi con Sampdoria-Juventus alle 20.45. Domani Inter-Genoa alle 18.00 e alle 20.45 Torino-Sassuolo, Lazio-Udinese, Napoli-Bologna, Cagliari-Atalanta, Livorno-Roma e Parma-Chievo. Lunedì primo posticipo tra Fiorentina e Catania. Buona visione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>