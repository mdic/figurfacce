<doc sitename="Il Fatto Quotidiano" title="Indulto-amnistia, M5S: “Napolitano padrino del salvacondotto per Berlusconi” - Il Fatto Quotidiano" author="RQuotidiano" date="2013-10-08" url="http://www.ilfattoquotidiano.it/2013/10/08/indulto-amnistia-napolitano-sotto-ricatto-padrino-salvacondotto-berlusconi/737142/" hostname="ilfattoquotidiano.it" description="Giorgio Napolitano invia un messaggio per chiedere a Camera e Senato di “valutare indulto e amnistia“ e la rabbia dei parlamentari del Movimento cinque stelle esplode in diretta web: la proposta del capo dello Stato e la volontà politica di “salvare” Silvio Berlusconi sono “strettamente collegati” visto che l’ex premier, dopo essere stato condannato in via definitiva …" categories="Politica" tags="Amnistia;Anna Maria Cancellieri;Giorgio Napolitano;Indulto;Movimento 5 Stelle;Pietro Grasso;Silvio Berlusconi;Sovraffollamento delle Carceri" fingerprint="edc37479ef294735">
  <main>
    <head rend="h1">Indulto-amnistia, M5S: “Napolitano padrino del salvacondotto per Berlusconi”</head>
    <graphic src="https://st.ilfattoquotidiano.it/wp-content/uploads/2013/10/grasso_senato_int-nuova.jpg"/>
    <p><ref target="http://www.ilfattoquotidiano.it/2013/10/08/carceri-messaggio-napolitano-alle-camere-valutare-amnistia-indulto/736999/"> Giorgio Napolitano invia un messaggio per chiedere a Camera e Senato di “valutare indulto e amnistia“</ref> e la rabbia dei parlamentari del </p>
    <p><hi rend="#b">Movimento cinque stelle</hi>esplode in diretta web: la proposta del capo dello Stato e la volontà politica di</p>
    <p><hi rend="#b">“salvare” Silvio Berlusconi</hi>sono “strettamente collegati” visto che l’ex premier, dopo essere stato condannato in via definitiva a 4 anni per</p>
    <p><hi rend="#b">frode fiscale</hi>è stato</p>
    <p><ref target="http://www.ilfattoquotidiano.it/2013/10/04/decadenza-berlusconi-diretta-dalla-giunta-berlusconi-non-ci-sara/732512/">dichiarato decaduto dal suo seggio di senatore</ref>dalla Giunta il 4 ottobre scorso e ora, dopo il voto finale affidato al Senato, dovrà decidere se andare agli arresti domiciliari o chiedere l’affidamento ai servizi sociali.</p>
    <p><ref target="http://www.ilfattoquotidiano.it/2013/10/08/carceri-napolitano-contro-m5s-se-ne-fregano-dei-problemi-della-gente/737402/">Durissima la reazione di Napolitano</ref>: “Quelli che mi accusano di volere un’amnistia pro-Berlusconi sono persone che fanno pensare a una sola cosa, hanno un</p>
    <p><hi rend="#b">pensiero fisso</hi>e</p>
    <p><hi rend="#b">se ne fregano</hi>dei problemi della gente e del Paese. E non sanno quale tragedia sia quelle carceri. Non ho altro da aggiungere”, ha detto parlando da Cracovia.</p>
    <p>Il <hi rend="#b">Partito democratico</hi> preferisce non citare direttamente il Cavaliere: “Subito dopo la legge di stabilità proponiamo di affrontare in una sessione straordinaria” il tema del <hi rend="#b">sovraffollamento delle carceri</hi>, “solo al termine di questo percorso si può valutare” un provvedimento di clemenza: “amnistia e indulto sono il <hi rend="#b">punto di arrivo</hi> e non di partenza”, ha detto il responsabile giustizia democratico <hi rend="#b">Danilo Leva</hi>. Secondo il capogruppo Pd alla Camera, <hi rend="#b">Roberto Speranza</hi>, collegare la richiesta di Napolitano al salvataggio del Cavaliere è una <hi rend="#b">“lettura banale”</hi> perché “le vicende di Berlusconi non hanno a che fare con il problema sollevato dal Capo di Stato. Se qualcuno lo pensa se lo tolga dalla testa”. Concetto ribadito anche dal ministro della Giustizia <hi rend="#b">Annamaria Cancellieri</hi>: “E’ una falsa idea” quella avanzata dal Movimento 5 Stelle che con l’amnistia “si salvi Berlusconi”, ha precisato la Guardasigilli sottolineando che sui provvedimenti di clemenza “decide il Parlamento, che decide per quali reati prevederla e non è mai successo che l’amnistia si occupasse di<hi rend="#b"> reati finanziari</hi>“.</p>
    <p>Ma il Movimento cinque stelle insiste: “Un diktat politico che non risolve il problema del sovraffollamento delle carceri e rischia di servire solo a sanare la posizione di <hi rend="#b">personaggi famosi</hi> e dei soliti <hi rend="#b">colletti bianchi</hi>“, ha spiegato il deputato M5S e vicepresidente in commissione Giustizia <hi rend="#b">Alfonso Bonafede</hi> commentando la posizione che terrà il Movimento rispetto al messaggio del capo dello Stato. “Questo messaggio arriva in un momento molto delicato per le vicende del Paese. E rischia di lanciare un <hi rend="#b">messaggio controproducente</hi> sulla legalità ai cittadini”, ha aggiunto il deputato ricordando che l’esperienza ha già dimostrato che “con<hi rend="#b"> interventi tampone”</hi> non si risolve il problema. “Il M5S ha già presentato un <hi rend="#b">piano carceri alternativo</hi> in cui, dati alla mano, si dimostra che ristrutturando le strutture esistenti e costruendo un solo carcere nuovo si può risolvere il problema”. Fa esplicito riferimento a Berlusconi il senatore M5S <hi rend="#b">Michele Giarrusso</hi> commentando su Facebook il messaggio del Capo dello Stato: “Noi ci opporremo a qualsiasi provvedimento che renda liberi <hi rend="#b">criminali e delinquenti</hi>, soprattutto<hi rend="#b"> anziani e proprietari di televisioni</hi>“. </p>
    <p>Contraria la <hi rend="#b">Lega nord</hi> che, per bocca del suo segretario <hi rend="#b">Roberto Maroni </hi>si dichiara ”avversa a qualsiasi forma di indulto o amnistia visto che il problema del sovraffollamento carcerario – sostiene – si risolve costruendo nuove carceri e non rimettendo in libertà decine di migliaia di delinquenti”. Più critico il deputato leghista Gianluca Pini: “La sostanza del messaggio di Napolitano alle Camere? ‘Per <hi rend="#b">salvarne uno</hi> dobbiamo salvarne un milione'”. “Sempre favorevole”, invece, è la posizione di <hi rend="#b">Sinistra ecologia e libertà</hi> “attivamente impegnata a sostegno di provvedimenti che aiutino a riportare le nostre carceri a un livello di civiltà accettabile”, dicono i senatori di Sel <hi rend="#b">Loredana De Petris</hi>, presidente del Gruppo Misto, e<hi rend="#b"> Peppe De Cristofaro</hi> che chiedono contestualmente di modificare subito “le <hi rend="#b">tre leggi, ingiuste e inutili</hi>, che hanno provocato il collasso delle carceri: la <hi rend="#b">Bossi-Fini</hi> sull’immigrazione, la <hi rend="#b">Fini-Giovanardi</hi> sugli stupefacenti e la <hi rend="#b">ex-Cirielli</hi> che, seppur modificata, limita ancora troppo l’accesso alle misure alternative”.</p>
    <p>Grande soddisfazione da parte del <hi rend="#b">Pdl</hi>. Dal vicepremier <hi rend="#b">Angelino Alfano</hi> ai capigruppo <hi rend="#b">Schifani e Brunetta</hi>, il Popolo della libertà plaude al messaggio di Napolitano respingendo le accuse di presunto favoritismo nei confronti di Berlusconi: “Qualsiasi cosa si dica, viene scaricata in una direzione. Si tratta proprio di un fatto monomaniacale. I soliti strumentalizzatori professionisti scaricano sempre in una direzione”, ha detto il ministro dell’Interno promettendo una collaborazione con il ministero della Giustizia e auspicando “che siano maturi i tempi per una<hi rend="#b"> riforma della giustizia</hi> che prenda beneficio dal lavoro dei saggi” per produrre “un intervento sulle carceri che abbia i connotati dell’emergenza e dell’urgenza”.</p>
    <p>E il (possibile) diretto interessato, Silvio Berlusconi? Il leader Pdl si tiene alla larga dal giro di dichiarazioni, ma i restroscena lo descrivono come <hi rend="#b">freddo</hi> e <hi rend="#b">diffidente</hi>. Perché i tempi per l’esecuzione della pena sono stretti e per approvare l’indulto e/o l’aministia serve il voto dei due terzi di ciascuna Camera, quindi il Pd diventebbe determinante.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>