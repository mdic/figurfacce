<doc sitename="Il Fatto Quotidiano" title="Elezioni, Berlusconi: &quot;Giannino ha perso la testa&quot; e il giornalista: &quot;Clown&quot; - Il Fatto Quotidiano" author="RQuotidiano" date="2013-02-13" url="http://www.ilfattoquotidiano.it/2013/02/13/elezioni-berlusconi-giannino-ha-perso-testa-e-giornalista-colorato-come-clown/497957/" hostname="ilfattoquotidiano.it" description="Il Cavaliere candidato in cerca di voti contro il direttore candidato che i voti sembra volerglieli togliere. E così scatta tra i due il botta e risposta al veleno. Silvio Berlusconi si scaglia contro Oscar Giannino: “E’ andato fuori di testa”. Nel programma ‘La Telefonata’ su Canale 5 il leader del Pdl scatta la sua fotografia …" categories="Elezioni 2013" tags="Campagna Elettorale;Elezioni;Elezioni Anticipate;Elezioni Regionali 2020;Elezioni Regionali Lombardia;Fermare il declino;Gabriele Albertini;Oscar Giannino;PDL;Roberto Maroni;Silvio Berlusconi" fingerprint="7c2b8225107fc60c">
  <main>
    <head rend="h1">Elezioni, Berlusconi: “Giannino ha perso la testa” e il giornalista: “Clown”</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna_nuova.jpg" alt="Silvio Berlusconi"/>
    <p>Il Cavaliere candidato in cerca di voti contro il direttore candidato che i voti sembra volerglieli togliere. E così scatta tra i due il botta e risposta al veleno. <hi rend="#b">Silvio Berlusconi</hi> si scaglia contro Oscar Giannino: “E’ andato fuori di testa”. Nel programma ‘La Telefonata’ su Canale 5 il leader del Pdl scatta la sua fotografia “era un liberale convinto, ho letto il suo programma, tutti i suoi punti sono compresi nel nostro più ampio programma e adesso ha addirittura dichiarato che il suo fine è quello di far perdere<hi rend="#b"> Maroni </hi>in Lombardia. Si vede che la campagna elettorale ha dato alla testa a troppa gente”. Non meno duro il commento del giornalista: ”Berlusconi è un <hi rend="#b">guitto</hi> che ha perso la credibilità di fronte al mondo” dichiara ad Agorà, su Rai Tre. “Berlusconi – ha aggiunto – è un fuoco di artificio quotidiano, insulta le donne tutti i giorni, è colorato come un<hi rend="#b"> clown</hi>“.</p>
    <p>“Io – spiega Giannino – non mi candido per far perdere nessuno, voglio semplicemente che la vecchia destra e la vecchia sinistra cadano sotto il peso dei loro errori. Penso ci sia un tragitto futuro di interlocuzione con amici leghisti quando avranno capito che Berlusconi è il piombo che gli porta a fondo del mare. Ho incoraggiato Maroni a farla finita con Berlusconi, che dal mio punto di vista non ha niente a che vedere con i valori liberali. <hi rend="#b">Albertini</hi> è un altro che mi ha lasciato molto perplesso in questa <hi rend="#b">campagna elettorale</hi>: è uno che si è fatto candidare da me, a nome della società civile, poi è andato per mesi in ginocchio da Berlusconi e adesso irride a Berlusconi e ha inguaiato anche i montiani”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>