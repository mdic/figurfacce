<doc sitename="Il Fatto Quotidiano" title="Elezioni Lombardia, Salvini: &quot;La Lega corre da sola. Maroni candidato&quot; - Il Fatto Quotidiano" author="RQuotidiano" date="2012-11-05" url="http://www.ilfattoquotidiano.it/2012/11/05/elezioni-lombardia-salvini-lega-corre-da-sola-con-maroni/404145/" hostname="ilfattoquotidiano.it" description="Lega verso il Pirellone in corsa solitaria con Roberto Maroni e senza Pdl, anche se a dare il via libera al candidato prescelto sarà il consiglio federale. Ad annunciarlo è Matteo Salvini, segretario nazionale in Lombardia, che su Twitter spiega la linea del Carroccio alle prossime regionali. “La segreteria politica della Lega Nord dice ‘da soli in Lombardia’ – scrive sul …" categories="Politica" tags="Elezioni Regionali Lombardia;Gabriele Albertini;Lega;Matteo Salvini;PDL;Roberto Formigoni;Roberto Maroni;SEL;Silvio Berlusconi" fingerprint="b269377ca119f03e">
  <main>
    <head rend="h1">Elezioni Lombardia, Salvini: “La Lega corre da sola. Maroni candidato”</head>
    <graphic src="https://st.ilfattoquotidiano.it/wp-content/uploads/2012/11/salvini-interna-nuova.jpg" alt="Matteo Salvini"/>
    <p><hi rend="#b">Lega verso il Pirellone</hi> in corsa solitaria con <hi rend="#b">Roberto Maroni</hi> e senza Pdl, anche se a dare il via libera al candidato prescelto sarà il consiglio federale. Ad annunciarlo è <hi rend="#b">Matteo Salvini</hi>, segretario nazionale<hi rend="#b"/>in<hi rend="#b"> Lombardia</hi>, che su <hi rend="#i">Twitter</hi> spiega la linea del Carroccio alle prossime <hi rend="#b">regionali</hi>. “La segreteria politica della Lega Nord dice ‘da soli in Lombardia’ – scrive sul sito di microblogging – lunedì al consiglio federale l’ultima parola”. A chi gli ha chiesto se la corsa solitaria significhi la definitiva separazione dal partito di Alfano in Lombardia, Salvini ha risposto: “Mi sembra che nel Pdl ci sia un po’ di confusione. Per noi è chiuso il discorso con il vecchio, con <hi rend="#b">Cl</hi>, con <hi rend="#b">Formigoni</hi>, con <hi rend="#b">Fini</hi>. Chiunque si alleerà con Fini non sarà alleato con la Lega”, ha continuato con riferimento all’ex sindaco di Milano, <ref target="http://www.ilfattoquotidiano.it/2012/11/03/regione-lombardia-ex-sindaco-albertini-si-sfila-non-posso-essere-candidato-pdl/402066/"> Gabriele Albertini, il quale si è detto disposto a correre</ref> sostenuto da un’alleanza allargata alle formazioni centriste come l</p>
    <p><hi rend="#b">‘Udc</hi>e</p>
    <p><hi rend="#b">Fli</hi>.</p>
    <p>Salvini ha dichiarato che il suo partito sta lavorando alla creazione di “liste civiche a supporto” alla candidatura di <hi rend="#b">Maroni</hi> e in particolare, ha spiegato, ci sarà “una lista “Maroni presidente” di cui farà parte “esclusivamente gente non tesserata Lega”. <ref target="http://www.ilfattoquotidiano.it/2012/05/07/verona-tosi-verso-riconferma-sindaco/221595/">Lo stesso modello che ha portato alla rielezione di Flavio Tosi a Verona</ref>. Le </p>
    <p><hi rend="#b">liste</hi>saranno fatte di “molti nomi nuovi che non hanno mai fatto politica, dal mondo del volontariato, dell’imprenditoria e delle professioni e alcuni anche con candidature precedenti sia da destra sia da sinistra” e la Lega è già al lavoro per mettere a punto il programma e le tappe della</p>
    <p><hi rend="#b">campagna elettorale</hi>.</p>
    <p>Intanto Maroni, all’indomani dell’inchiesta di <hi rend="#i">Report </hi>dedicata agli scandali che hanno travolto la Regione Lombardia, commenta su Facebook: “L’inchiesta sulla Regione Lombardia mi rafforza nella convinzione che il prossimo governatore dovrà usare la ramazza e fare pulizia, a partire dai piani alti del Pirellone”. </p>
    <p><hi rend="#b">POLEMICHE SUI MANIFESTI</hi> – Il consigliere regionale dimissionario del Carroccio, <hi rend="#b">Massimiliano Romeo</hi>, critico su un fotomontaggio che si ispira a una <ref target="http://www.ilfattoquotidiano.it/2011/11/17/benetton-molto-rumore-nulla-vaticano-protesta-campagna-choc/171379/">discussa campagna elettorale della Benetton dove il Papa baciava un imam</ref>, ha chiesto che i sindaci lombardi ”non autorizzino l’affissione” dei manifesti di Sel, già comparsi nei giorni scorsi a Milano, che raffigurano un bacio tra il presidente <hi rend="#b">Roberto Formigoni</hi> e il leader della Lega Nord <hi rend="#b">Roberto Maroni</hi>, rappresentati con una coppola in testa. Il manifesto infatti allude alle <ref target="http://tv.ilfattoquotidiano.it/2012/10/11/formigoni-giunta-ridotta-rinnovata/207197/">inchieste sulle infiltrazioni mafiose al Pirellone</ref> e riporta la scritta “Mai più Roberto”. “Il manifesto di Sel che raffigura Maroni come un mafioso, con tanto di coppola in testa, non ha nulla di politico ma è solo un oltraggio al ministro dell’Interno che più di tutti ha saputo contrastare la criminalità organizzata – ha spiegato Romeo – Il segretario federale del Carroccio ha fatto bene ad avviare un’azione legale contro gli ideatori di questo messaggio fuorviante e diffamatorio”.</p>
    <p>Pronta la risposta di <hi rend="#b">Chiara Cremonesi</hi>, capogruppo di <hi rend="#b">Sel</hi> in Regione Lombardia: “Romeo invece di chiedere la censura per dei manifesti ci spieghi che cosa faceva Roberto Maroni da ministro degli Interni per non accorgersi di quello che accadeva nella sua Regione e nel suo partito. Noi ricordiamo un Maroni che litigava con Saviano dicendo che in Lombardia la mafia non esiste; Maroni era omertoso o incapace?”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>