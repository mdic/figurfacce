<doc sitename="Il Fatto Quotidiano" title="#Italicum, la simulazione della nuova legge elettorale" author="RQuotidiano" date="2014-01-21" url="http://www.ilfattoquotidiano.it/2014/01/21/legge-elettorale-la-simulazione-con-litalicum-maggioranza-assicurata/851702/" hostname="ilfattoquotidiano.it" description="L’Italicum di Renzi-Berlusconi un risultato sicuro lo porta: l’esistenza di una maggioranza parlamentare certa. Larghe intese addio, insomma. Lo sottolinea un’analisi del sito Youtrend, che propone anche alcune simulazioni di esiti elettorali basati sui risultati delle politiche 2013 e sui sondaggi più recenti. Se nel febbraio 2013 si fosse votato con l’Italicum, spiega l’autore Salvatore …" categories="Politica" tags="Italicum;Legge Elettorale;Matteo Renzi;Silvio Berlusconi" fingerprint="18ac4ea6e17a67a5">
  <main>
    <head rend="h1">Legge elettorale, la simulazione: “Con l’Italicum maggioranza assicurata”</head>
    <graphic src="https://st.ilfattoquotidiano.it/wp-content/uploads/2014/01/italicum-renzi.jpg" alt="Renzi e Berlusconi"/>
    <p>L’<hi rend="#b">Italicum</hi> di <hi rend="#b">Renzi-Berlusconi</hi> un risultato sicuro lo porta: l’esistenza di una <hi rend="#b">maggioranza parlamentare certa</hi>. Larghe intese addio, insomma. Lo sottolinea <ref target="http://www.youtrend.it/2014/01/20/italicum-di-renzi-e-berlusconi-e-alfano/">un’analisi del sito Youtrend</ref>, che propone anche alcune simulazioni di esiti elettorali basati sui risultati delle politiche 2013 e sui sondaggi più recenti. </p>
    <p>Se nel febbraio 2013 si fosse votato con l’Italicum, spiega l’autore Salvatore Borghese, si sarebbe finiti al <hi rend="#b">ballottaggio</hi>, non avendo nessun partito o coalizione raggiunto il 35% dei consensi. La sfida finale avrebbe visto contrapposti <hi rend="#b">Pd</hi> e <hi rend="#b">Cinque stelle</hi>. “Il vincitore avrebbe avuto il 53% dei seggi, ossia 334”, si legge su Youtrend. “Al primo dei perdenti – Pd o M5S – sarebbero andati 136-137 seggi, al Pdl 115, a Scelta Civica 44-45”. </p>
    <p>Questo vale considerando i voti dei singoli partiti, dato che <ref target="http://www.ilfattoquotidiano.it/2014/01/20/legge-elettorale-renzi-basta-subalternita-a-berlusconi/850913/">ieri in Direzione nazionale Renzi ha parlato di meccanismi “anti-liste civetta”</ref>, il che “sembra suggerire che con l’italicum i voti delle liste coalizzate sotto la soglia di sbarramento non sarebbero contati al fine di stabilire quali siano le coalizioni abilitate a vincere il premio oppure ad accedere al ballottaggio”. Se invece, proprio in virtù delle norme “anti liste-civetta”, i voti delle coalizioni fossero confluiti nei partiti maggiori, al ballottaggio sarebbero andate la lista/coalizione di Bersani e quella di Berlusconi”. Se al ballottaggio avesse vinto Bersani, avrebbe ottenuto 334 seggi, Berlusconi 132, il M5S 116 e i montiani 48; se invece a prevalere fosse stato Berlusconi, Bersani avrebbe ottenuto solo 134 seggi, Grillo 115 e Monti 47.</p>
    <p>E se si votasse oggi, prendendo per buoni i dati dei sondaggi elettorali degli ultimi 15 giorni? Nessun partito arriverebbe al 35% e dunque si andrebbe al ballottaggio. “<hi rend="#b">Solo tre partiti supererebbero le alte soglie di sbarramento</hi> (5% per i partiti coalizzati, 8% per i non coalizzati), e sono gli stessi che competerebbero per arrivare al ballottaggio”, scrive Youtrend. “Certamente il Pd, dato sopra il 30%, e che se vincesse al ballottaggio otterrebbe 334 seggi, contro i 150 di Forza Italia e i 146 del M5S; se invece al ballottaggio vincesse Forza Italia, al Pd andrebbero 177 seggi e al M5S 119; infine, se il partito di Grillo accedesse al ballottaggio e battesse il PD, sarebbero i grillini a vincere i 334 seggi, lasciando il PD a 175 e Forza Italia a 121”. Maggioranza assicurata, appunto, e nessuno spazio per i “piccoli”, dall’Ncd a Scelta civica a Sel… E 334 sarebbero i seggi spettanti a chi riuscisse a spuntarla subito al primo turno. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>