<doc sitename="Il Fatto Quotidiano" title="Rimborsi regionali in Lombardia: indagato il geometra di Berlusconi - Il Fatto Quotidiano" author="RQuotidiano" date="2012-11-30" url="http://www.ilfattoquotidiano.it/2012/11/30/lombardia-inchiesta-sui-rimborsi-regionali-indagato-geometra-di-berlusconi/431656/" hostname="ilfattoquotidiano.it" description="Francesco Magnano, geometra di fiducia di Silvio Berlusconi e gratificato dal Cavaliere con un posto da sottosegretario della Regione Lombardia, è indagato in una tranche dell’inchiesta della Procura di Milano sui rimborsi regionali che vede coinvolti l’ex presidente del Consiglio regionale lombardo, Davide Boni (Lega), l’ex vicepresidente Franco Nicoli Cristiani (Pdl) e l’ex assessore Massimo …" categories="Giustizia" tags="Regione Lombardia;Rimborsi;Silvio Berlusconi" fingerprint="f9cd576af86b4a3d">
  <main>
    <head rend="h1">Rimborsi regionali in Lombardia: indagato il geometra di Berlusconi</head>
    <graphic src="https://st.ilfattoquotidiano.it/wp-content/uploads/2012/11/magnano_interna_nuova.jpg"/>
    <p><hi rend="#b">Francesco Magnano</hi>, geometra di fiducia di <hi rend="#b">Silvio Berlusconi</hi> e gratificato dal Cavaliere con un posto da sottosegretario della <hi rend="#b">Regione Lombardia</hi>, è indagato in una tranche <ref target="http://www.ilfattoquotidiano.it/2012/10/10/costi-politica-controlli-della-guardia-di-finanza-in-sedi-regionali-lombardia-e/378130/">dell’inchiesta della Procura di Milano sui rimborsi regionali</ref> che vede coinvolti l’ex presidente del Consiglio regionale lombardo, <hi rend="#b">Davide Boni</hi> (Lega), l’ex vicepresidente <hi rend="#b">Franco Nicoli Cristiani</hi> (Pdl) e l’ex assessore <hi rend="#b">Massimo Buscemi</hi> (Pdl). </p>
    <p>Magnano, consulente della <hi rend="#b">Idra</hi>, la società immobiliare della famiglia Berlusconi, è stato interrogato stamattina dal procuratore aggiunto <hi rend="#b">Alfredo Robledo</hi> e dal pm <hi rend="#b">Paolo Filippini</hi>. Non si conosce ancora il reato attribuitogli. Il “geometra di Arcore”, assistito dall’avvocato Achille Galli, è stato sentito dai magistrati per un’ora circa dopo aver ricevuto un invito a comparire.</p>
    <p>Lo scorso 10 ottobre, il nucleo di polizia tributaria della Gdf milanese era andato a prendere negli uffici della Regione, con un decreto di esibizione, documenti sui rendiconti dei gruppi consiliari del <hi rend="#b">Pdl</hi> e della <hi rend="#b">Lega</hi> (carte che riguardano un periodo che va dal 2008 al 2011). Al centro dell’indagine cene, viaggi e spese per la comunicazione. Il 17 ottobre, nell’ambito dell’inchiesta, era anche stato interrogato Buscemi. </p>
    <p>Alle elezioni regionali del 2010, il geometra era stato il primo dei non eletti nel “<hi rend="#b">listino bloccato</hi>” del presidente <hi rend="#b">Roberto Formigoni</hi>, reso poi celebre dalla presenza dell’igienista dentale <hi rend="#b">Nicole Minetti</hi>, protagonista dei festini nelle residenze berlusconiane. Primo dei non eletti, era stato nominato da Formigoni sottosegretario regionale con delega alla Promozione e all’attrattività del territorio. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>