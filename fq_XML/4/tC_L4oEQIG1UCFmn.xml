<doc sitename="Il Fatto Quotidiano" title="Pdl, Assessore lombardo in Israele insiste su Berlusconi &quot;perseguitato come gli ebrei&quot; - Il Fatto Quotidiano" author="RQuotidiano" date="2013-11-11" url="http://www.ilfattoquotidiano.it/2013/11/11/pdl-assessore-lombardo-in-israele-insiste-su-berlusconi-perseguitato-come-gli-ebrei/774200/" hostname="ilfattoquotidiano.it" description="La libertà da ogni persecuzione, “per Silvio Berlusconi e per gli ebrei”. Dopo la frase del Cavaliere, anticipazione dell’intervista rilasciata a Bruno Vespa nel suo ultimo libro, c’è chi nel Popolo della libertà insiste. E’ la volta infatti del vicepresidente e assessore alla sanità della Regione Lombardia Mario Mantovani. In visita in Israele il politico ha …" categories="Politica" tags="Ebrei;Mario Mantovani;PD;PDL;Silvio Berlusconi" fingerprint="4f8b5eee9a82cf3d">
  <main>
    <head rend="h1">Pdl, Assessore lombardo in Israele insiste su Berlusconi “perseguitato come gli ebrei”</head>
    <graphic src="https://st.ilfattoquotidiano.it/wp-content/uploads/2013/11/Mantovani-.jpg"/>
    <p>La libertà da ogni persecuzione, “per Silvio Berlusconi e per gli ebrei”. Dopo la frase del Cavaliere, <ref target="http://www.ilfattoquotidiano.it/2013/11/06/berlusconi-i-miei-figli-si-sentono-come-gli-ebrei-sotto-hitler/768119/">anticipazione dell’intervista rilasciata a Bruno Vespa nel suo ultimo libro</ref>, c’è chi nel Popolo della libertà insiste. E’ la volta infatti del vicepresidente e assessore alla sanità della Regione Lombardia <hi rend="#b">Mario Mantovani.</hi> In visita in Israele il politico ha incontrato il primo ministro<hi rend="#b"> Benjamin Netanyahu</hi> e ha piantato, sulle colline di Gerusalemme, il primo albero (che porta il suo nome) del “Giardino dei Giusti”, dedicato ai cittadini di origine lombarda: “I nostri cittadini che non hanno esitato a scapito della propria vita ad aiutare gli ebrei italiani – ha detto – meritano di essere ricordati per sempre”. Si tratta, ha aggiunto Mantovani di “un inno ad ogni forma di vita e di libertà contro i mille volti della persecuzione che, come nel caso del leader dell’opposizione Silvio Berlusconi, può manifestarsi anche con la negazione della parità dei diritti”.</p>
    <p>Durante l’incontro tra Mantovani e Netanyahu, che si è svolto nella sede del Parlamento di Israele, il primo ministro israeliano ha ribadito gli eccellenti rapporti di amicizia con l’Italia e ha pienamente condiviso il “<hi rend="#b">Progetto sanitario Lombardia-Israele</hi>” che gli è stato esposto dall’assessore regionale. Il premier Netanyahu ha infine rinnovato i propri saluti di amicizia per Silvio Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>