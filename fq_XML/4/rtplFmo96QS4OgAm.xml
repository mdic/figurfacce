<doc sitename="Il Fatto Quotidiano" title="&quot;Ho tradito Silvio Berlusconi come Giuda con Gesù&quot;: la confessione di Massimo Boldi - Il Fatto Quotidiano" author="F Q" date="2024-09-29" url="https://www.ilfattoquotidiano.it/2024/09/29/silvio-berlusconi-massimo-boldi/7711859/" hostname="ilfattoquotidiano.it" description="Ospite da Nunzia de Girolamo, il volto del cinema italiano ricorda con affetto l'ex patron di Mediaset, morto il 12 giugno 2023, raccontando un aneddoto della loro lunga amicizia" categories="Televisione" tags="Massimo Boldi;Nunzia De Girolamo;Silvio Berlusconi" fingerprint="218aa20da28f1224">
  <main>
    <p>“Ero molto legato a <hi rend="#b">Silvio Berlusconi</hi>, da una grande amicizia. Eppure, <hi rend="#b">come fece Giuda con Gesù</hi>, lo tradii”. Sono queste le parole con cui <hi rend="#b">Massimo Boldi</hi> ricorda l’ex Presidente del Consiglio italiano, morto lo scorso 12 giugno 2023. Ospite di <hi rend="#b">Nunzia de Girolamo</hi> a <hi rend="#i">Ciao Maschio</hi>, l’attore, volto noto dei “Cinepanettoni” e del cinema italiano, racconta di quando <hi rend="#b">Adriano Celentano gli propose di affiancarlo a Fantastico in Rai</hi>. Lì, si consumò il </p>
    <p><hi rend="#b">tradimento</hi>, perché Boldi, uno dei capisaldi di Mediaset, lasciò il gruppo televisivo di Berlusconi, passando così sulla rete pubblica. “Celentano nell’87 e nell’88 mi disse ‘Io faccio</p>
    <p><hi rend="#i">Fantastico</hi>se non fai anche tu, io non lo faccio”, spiega Boldi a De Girolamo.</p>
    <p>A quel punto, ‘Cipollino’ ricevette una <hi rend="#b">multa da 2 miliardi e 250 milioni</hi> di lire per inadempienza contrattuale: “Quanti soldi erano, mamma mia, bisognava anche averli. Però bisognava risolvere in qualche modo, perché la famiglia era grande, ormai. E allora mi sono messo di buona lena, sono andato a bussare a Via dell’Anima, qui a Roma, dove abitava Silvio Berlusconi. Dopo quattro ore, mi ha ricevuto e ci siamo parlati. E lui mi disse ‘<hi rend="#b">ma bisogna farle le stronzate nella vita</hi>. Sai quante le ho fatte io?’ Così si sistemò tutto”, ricorda con affetto Boldi.</p>
    <p>Nel corso dell’intervista, l’attore aggiunge anche un commento <ref target="https://www.ilfattoquotidiano.it/2024/08/16/massimo-boldi-scrive-a-giorgia-meloni-stai-cambiando-il-paese-in-meglio-non-posso-che-ringraziarti-scoppia-la-polemica-leccaco-ti-serve-un-posto-in-rai/7659990/">sugli auguri di buon ferragosto che fece in estate alla Presidente del Consiglio Giorgia Meloni</ref>. Un gesto, quello di Boldi, che fu<hi rend="#b"> bersagliato dalle critiche</hi> di moltissimi utenti, al punto da scatenare la <ref target="https://www.ilfattoquotidiano.it/2024/08/17/giorgia-meloni-la-ammiro-come-donna-e-come-personaggio-mi-ricorda-mia-moglie-massimo-boldi-rilancia-dopo-le-polemiche-e-la-premier-lo-difende/7660922/">reazione della Premier, che lo difese con un post</ref>: “È triste vedere come, nel mondo degli odiatori di professione, persino un semplice commento di auguri di buon Ferragosto possa scatenare insulti di massa e offese gratuite”, conclude ‘Cipollino’.</p>
  </main>
  <comments/>
</doc>