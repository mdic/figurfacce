<doc sitename="Il Fatto Quotidiano" title="Ryanair, O'Leary si difende: &quot;I nostri piloti non viaggiano con meno carburante&quot; - Il Fatto Quotidiano" author="Martina Castigliani" date="2013-01-09" url="http://www.ilfattoquotidiano.it/2013/01/09/ryanair-oleary-a-bologna-alitalia-meglio-con-airfrance-e-people-mover-non-serve/465384/" hostname="ilfattoquotidiano.it" description="Aerei che viaggiano con meno carburante del necessario e costretti ad atterraggi di emergenza? Neanche il tempo di arrivare a Bologna che Micheal O’Leary, amministratore delegato di Ryanair, rimanda al mittente ogni accusa sulla sicurezza dei suoi voli. A tirare fuori il caso erano stati a fine 2012 quattro piloti in Olanda che, tramite un’intervista …" categories="Emilia Romagna" tags="Aerei;Air France-Klm;Alitalia;Carburante;Michael OLeary;People Mover;Ryanair;Silvio Berlusconi" fingerprint="a0a78b4cc9830473">
  <main>
    <head rend="h1">Ryanair, O’Leary si difende: “I nostri piloti non viaggiano con meno carburante”</head>
    <graphic src="https://st.ilfattoquotidiano.it/wp-content/uploads/2013/01/michael_oleary_er.jpg"/>
    <p><hi rend="#b">Aerei</hi> che viaggiano con <hi rend="#b">meno carburante</hi> del necessario e costretti ad <hi rend="#b">atterraggi di emergenza</hi>? Neanche il tempo di arrivare a Bologna che <hi rend="#b">Micheal O’Leary</hi>, amministratore delegato di <hi rend="#b">Ryanair,</hi> rimanda al mittente ogni accusa sulla <hi rend="#b">sicurezza dei suoi voli</hi>. A tirare fuori il caso erano stati a fine 2012 <hi rend="#b">quattro piloti</hi> in Olanda che, tramite un’intervista a viso coperto mandata in onda sulla tv nazionale, avevano detto di aver subito pressioni per viaggiare con meno carburante del quello necessario. Ma O’Leary rifiuta ogni attacco: “No, assolutamente. Sia l’<hi rend="#b">Irish Authority</hi> che la Spanish Authority hanno cestinato le accuse. Queste polemiche sono state fatte da piloti chiusi in una stanza buia che attaccavano: “hanno fatto pressioni per farci prendere meno kerosene”. Non c’è nessuna prova di quello che dicono: il 54% di ogni volo Ryanair prende più carburante di quello necessario, gli altri prendono quanto ne hanno bisogno. La nostra politica è che ogni pilota prenda tanto <hi rend="#b">carburante</hi> quanto vuole”. Nel mirino anche tre voli che lo scorso 26 luglio hanno dovuto fare atterraggi di emergenza a Valencia: “L’Irish Safety Authority ha <hi rend="#b">investigato</hi> questi tre casi e tutti e tre avevano preso più carburante. Sarebbe impossibile per qualsiasi compagnia aerea può fare questo tipo di pressioni”.</p>
    <p>È un fiume in piena l’<hi rend="#b">amministratore delegato</hi> durante le sue due tappe italiane. Dopo la conferenza stampa di Bari, dove in mattinata ha annunciato l’apertura di nuove rotte e la volontà di restare in Italia e pagare le<hi rend="#b"> tasse</hi> del paese, è stata la volta di Bologna. E il copione è sempre lo stesso, una lenzuolata di dati che elenca crescita passeggeri e apertura di nuove rotte in un panorama economico di grande crisi. L’<hi rend="#b">aeroporto Marconi</hi> nella città emiliana ha segnato nel 2012 il record di quasi 6 milioni di passeggeri, dimostrando che il trasporto aereo funziona e non ha bisogno di particolari interventi. Primo fra tutti il tanto contestato<hi rend="#b"> People Mover</hi>, navetta destinata al collegamento tra aeroporto e centro città, che O’Leary liquida con poche parole: “Non spetta a me dirlo, io non penso che sia necessaria se guardiamo alla crescita del traffico qui all’aeroporto, è già abbastanza vicino alla città. È una cosa che sarebbe carino avere, ma non è necessaria per la crescita dei voli”. Una considerazione che manda all’aria anni di progetti e contestazioni e che mette il dito nella piaga del tanto contestato piano bolognese.</p>
    <p>Il tour in Italia è studiato per acclamare i risultati della <hi rend="#b">compagnia irlandese</hi>. La notizia annunciata è il record di prenotazioni anticipate sulle 33 rotte da e per Bologna, per un 2013 durante il quale Ryan Air si promette di incrementare il traffico fino a oltre 2 milioni di passeggeri. E da una storia di <hi rend="#b">successo</hi>, ce n’è un’altra in piena crisi economica a cui O’Leary si permette di dare consigli: Alitalia è davanti ad un bivio e secondo l’amministratore irlandese non ha scelta. “È una difficile situazione economica in molte compagnie di volo come <hi rend="#b">Alitalia</hi>, Iberia, perché il mercato in Europa si sta muovendo verso compagnie di basso costo. La sola cosa che può fare <hi rend="#b">Alitalia</hi> è trovare un partner più grande come <hi rend="#b">AirFrance</hi>. Questo forse vorrà dire che ci saranno molti più tagli, riduzioni nelle <hi rend="#b">tratte domestiche</hi> all’interno dell’Italia e verso altri paesi. Alitalia sopravvivrà ma sarà molto più piccola”. Resteranno Roma, Milano e forse Parigi dice l’amministratore, ma almeno Alitalia sarà parte di un gruppo più grande. Perché altrimenti la situazione non potrà che dirsi tragica: “Non è la sola <hi rend="#b">soluzione</hi>, ma sicuramente è la più probabile. Queste grandi compagnie devono andare insieme. È inevitabile”.</p>
    <p>Prima di andare, O’Leary si permette una battuta sulla politica italiana e <hi rend="#b">Mister Berlusconi</hi> spesso preso in giro sulla prima pagina del sito internet di<hi rend="#b"> www.ryanair.com</hi>: “Non so abbastanza sulla politica italiana per avere una posizione, quello che facciamo con Berlusconi è lo stesso che abbiamo fatto con <hi rend="#b">Nicolas Sarkozy</hi> quando si è sposato con <hi rend="#b">Carla Bruni</hi>. Mister Berlusconi offre molte opportunità di attirare l’attenzione, è uno dei politici divertenti, in Irlanda abbiamo politici così noiosi”. E se a Berlusconi invece di entrare in politica la compagnia consigliava scherzosamente di partire in vacanza, O’Leary non si butta nella mischia da campagna elettorale: “Io sono irlandese, non posso dire niente sulla politica italiana. Non facciamo commenti, riportiamo solo quello che lui ha detto e fatto”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>