<doc sitename="Il Fatto Quotidiano" title="Berlusconi: &quot;In ospedale è stata dura, ma ero fiducioso. Ora al lavoro per rinnovare Fi&quot;" author="F Q" date="2023-05-22" url="https://www.ilfattoquotidiano.it/2023/05/22/berlusconi-in-ospedale-e-stata-dura-ma-ero-fiducioso-ora-al-lavoro-per-rinnovare-forza-italia-renzi-scelga-la-nostra-meta-campo/7168786/" hostname="ilfattoquotidiano.it" description="Nella prima intervista dopo le dimissioni il fondatore di Forza Italia lancia un appello a Matteo Renzi. Ecco cosa ha detto" categories="Politica" tags="Corriere Della Sera;Forza Italia;Matteo Renzi;San Raffaele;Silvio Berlusconi" fingerprint="a2b6ac5c780d608d">
  <main>
    <head rend="h1">Berlusconi: “In ospedale è stata dura, ma ero fiducioso. Ora al lavoro per rinnovare Forza Italia. Renzi? Scelga la nostra metà campo”</head>
    <graphic src="https://st.ilfattoquotidiano.it/wp-content/uploads/2023/05/22/berlusconi-690x362.jpg"/>
    <p>“È stata dura, ma sono <hi rend="#b">sempre stato fiducioso</hi>. Mi sono affidato, come in altri momenti difficili, all’<hi rend="#b">aiuto del Cielo</hi> e alla professionalità dei medici e del personale sanitario del San Raffaele, che non finirò mai di ringraziare”. Lo dice <hi rend="#b">Silvio Berlusconi</hi> al <hi rend="#i">Corriere della sera </hi>nella prima intervista dopo le <ref target="https://www.ilfattoquotidiano.it/2023/05/19/silvio-berlusconi-dimesso-dal-san-raffaele-dopo-45-giorni-poi-il-messaggio-lincubo-e-finito/7166319/">dimissioni dall’ospedale milanese</ref>, dov’è stato ricoverato per 45 giorni a causa di un’<hi rend="#b">infezione polmonare</hi> insorta nel quadro di una <hi rend="#b">leucemia mielomonocitica cronica</hi> (<ref target="https://www.ilfattoquotidiano.it/2023/04/06/leucemia-mielomonocitica-cronica-cose-la-forma-rara-che-ha-colpito-silvio-berlusconi/7122874/">cos’è</ref>). Il fondatore di Forza Italia, 86 anni, ringrazia per prima la moglie 33enne <hi rend="#b">Marta Fascina</hi>, che, dice, “mi è stata accanto con una cura e una dedizione senza eguali, spiegabili solo con il <hi rend="#b">grande amore che ci lega</hi>. Molte volte ho dovuto pregarla io di riposarsi e di prendersi cura di sé, ma non mi ha lasciato neanche per un minuto. I miei figli, mio fratello, i miei amici mi sono stati anch’essi molto vicini, ogni giorno”, aggiunge. Ma “ho percepito anche questa volta l’amicizia e l’affetto sincero, a tratti addirittura commovente, di molte persone, <hi rend="#b">anche sconosciute</hi>“, precisa.</p>
    <p>Poi passa a parlare di politica e conferma di essere al lavoro su una <hi rend="#b">riorganizzazione</hi> del partito: “La storia di Forza Italia è quella di un continuo rinnovamento, dal 1994 ad oggi. Ma perché il rinnovamento sia credibile dobbiamo prima di tutto <hi rend="#b">rinnovare noi stessi</hi>. Lo abbiamo sempre fatto e continueremo a farlo, ovviamente senza rottamare nessuno”. I rapporti con gli alleati di governo, assicura, “sono assolutamente eccellenti. <hi rend="#b">Giorgia Meloni</hi> e <hi rend="#b">Matteo Salvini</hi> mi sono stati vicini in queste settimane come dei <hi rend="#b">veri amici</hi>, a riprova del fatto che il rapporto fra noi non è solo politico, ma è fatto anche di un profondo legame personale. Questo non toglie, ovviamente, che Forza Italia abbia un suo ruolo specifico. Con il Partito democratico sempre più <hi rend="#b">spostato a sinistra</hi> e il tramonto del cosiddetto Terzo polo, che è<hi rend="#b"> morto prima ancora di nascere</hi>, lo spazio al centro si allarga e Forza Italia lo presidia con coerenza”, sottolinea. E a questo proposito lancia un appello a <hi rend="#b">Matteo Renzi</hi>, appena divorziato da Carlo Calenda: “Dice spesso cose giuste, ma fino a quando non ne trarrà le conseguenze politiche, <hi rend="#b">scegliendo la nostra metà campo</hi>, non si potrà andare al di là di occasionali convergenze in Parlamento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>