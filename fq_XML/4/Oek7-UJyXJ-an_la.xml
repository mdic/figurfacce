<doc sitename="Il Fatto Quotidiano" title="Letta: &quot;Sì a riforma della giustizia, ma non per salvare Berlusconi&quot; - Il Fatto Quotidiano" author="RQuotidiano" date="2013-09-24" url="http://www.ilfattoquotidiano.it/2013/09/24/berlusconi-letta-troveremo-soluzione-ok-a-riforma-giustizia-ma-non-per-lui/721743/" hostname="ilfattoquotidiano.it" description="Sulla decadenza di Silvio Berlusconi “troveremo una soluzione nel rispetto dello Stato di diritto” ed è certo “che la stabilità prevarrà”. Poi spiega che il sistema della giustizia deve essere riformato ma, specifica, non per salvare il Cavaliere. Anche se nelle prime settimane a Palazzo Chigi aveva specificato, pur non escludendola, che non rientrava tra gli …" categories="Politica" tags="Enrico Letta;Legge di Stabilità;Mario Draghi;New York;Silvio Berlusconi" fingerprint="3decf3a0710809b4">
  <main>
    <head rend="h1">Letta: “Sì a riforma della giustizia, ma non per salvare Berlusconi”</head>
    <graphic src="https://st.ilfattoquotidiano.it/wp-content/uploads/2013/08/letta-interna-nuova.jpg"/>
    <p>Sulla decadenza di <hi rend="#b">Silvio Berlusconi</hi> “troveremo una soluzione nel rispetto dello <hi rend="#b">Stato</hi> di diritto” ed è certo “che la <hi rend="#b">stabilità</hi> prevarrà”. Poi spiega che il sistema della giustizia deve essere riformato ma, specifica, non per salvare il Cavaliere. Anche se nelle prime settimane a Palazzo Chigi aveva specificato, pur non escludendola, che non rientrava tra gli impegni più urgenti del suo governo. “Abbiamo indicato le quattro priorità da portare a conclusione nei primi cento giorni – aveva detto-. Questo non vuol dire che non ci siano riforme in cantiere che abbiano una gittata più lunga”. </p>
    <p>Il presidente del Consiglio <hi rend="#b">Enrico Letta</hi>, a <hi rend="#b">New York</hi> per il <hi rend="#i">Council on foreign relations</hi>, risponde alle domande dei giornalisti e torna a parlare dell’ex premier, sul quale l’Aula dovrà decidere in merito alla <ref target="http://www.ilfattoquotidiano.it/2013/09/19/decadenza-alfano-su-governo-decidiamo-oggi-ma-berlusconi-pensa-alle-urne/716273/">decadenza da senatore a seguito della sentenza della Cassazione</ref>. Tuttavia credeva di dovere rispondere a tutt’altro tipo di domande. “Veramente – ha detto – qui mi aspettavo di parlare di primavere arabe e invece mi si chiede molto di politica nazionale. So che i mezzi di comunicazione internazionale hanno come argomento principe Silvio Berlusconi, queste sono le regole del gioco e io voglio giocare”.</p>
    <p>Poi è intervenuto anche sulla <hi rend="#b">legge di stabilità</hi> e ha spiegato che quella “che stiamo per presentare contiene un programma di bilancio molto importante, che prevede anche un consistente taglio delle tasse sul lavoro, che per l’Italia è un punto cruciale”. Il testo, ha proseguito, comprende anche “una parte molto importante sull’<hi rend="#b">evasione fiscale</hi> e come lottare contro l’evasione fiscale”. Quanto alla tenuta del governo, Letta, pur specificando che “i governi di <hi rend="#b">grandi coalizioni</hi> non sono mai facili da gestire”, risponde al presidente della Repubblica <ref target="http://www.ilfattoquotidiano.it/2013/09/23/crisi-napolitano-primi-segni-di-ripresa-governo-e-parlamento-evitino-rotture/720994/"> Giorgio Napolitano, che lunedì aveva invitato governo e parlamento a evitare fratture</ref>, ed è convinto che “la stabilità prevarrà”.</p>
    <p>Il presidente del Consiglio ha anche sollecitato la necessità di un “nuovo approccio europeo” perché “se l’<hi rend="#b">Europa</hi> è solo tasse, austerity, recessione, senza nessuna luce in fondo al tunnel, è impossibile convincere le persone a compiere i sacrifici necessari”. C’è dunque “bisogno di aggiornare la governance e di agire rapidamente. Non ci possono volere trenta summit, quattro anni, per prendere una decisione. L’Europa – ha proseguito – ha vissuto cinque anni di crisi profonda”. Il premier ricorda quindi come ci siano voluti “30 summit” in Ue prima del discorso chiave del presidente della Banca Centrale Europea, <hi rend="#b">Mario Draghi</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>