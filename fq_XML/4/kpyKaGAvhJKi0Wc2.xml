<doc sitename="Il Fatto Quotidiano" title="Caso Scajola, i pm: &quot;Con l'aiuto a Matacena agevola la 'ndrangheta in ambito politico&quot; - Il Fatto Quotidiano" author="RQuotidiano" date="2014-05-23" url="http://www.ilfattoquotidiano.it/2014/05/23/caso-scajola-i-pm-con-matacena-inserito-in-contesto-criminale/998005/" hostname="ilfattoquotidiano.it" description="“Non appare un azzardo affermare che Scajola e Matacena condividono interessi che vanno ben oltre l’aiuto, risultando inseriti in un circuito criminale ben più ampio visto il ruolo di Matacena in ambito ‘ndranghetistico ricostruito dalla sentenza di condanna”. A scriverlo sono i pm di Reggio Calabria nell’appello al riesame per vedere riconosciuta l’aggravante mafiosa. Questa ipotesi …" categories="Mafie" tags="Amedeo Matacena;Chiara Rizzo;Claudio Scajola;Reggio Calabria;Silvio Berlusconi" fingerprint="67a8609de8e70e64">
  <main>
    <head rend="h1">Caso Scajola, i pm: “Con l’aiuto a Matacena agevola la ‘ndrangheta in ambito politico”</head>
    <graphic src="https://st.ilfattoquotidiano.it/wp-content/uploads/2014/05/scajola-640.jpg" alt="Claudio Scajola"/>
    <p>“Non appare un azzardo affermare che <hi rend="#b">Scajola</hi> e <hi rend="#b">Matacena</hi> condividono interessi che vanno ben oltre l’aiuto, risultando inseriti in un circuito criminale ben più ampio visto il ruolo di Matacena <hi rend="#b">in ambito ‘ndranghetistico</hi> ricostruito dalla sentenza di condanna”. A scriverlo sono i pm di <hi rend="#b">Reggio Calabria</hi> nell’appello al riesame per vedere riconosciuta l’aggravante mafiosa. Questa ipotesi era già stata <ref target="http://www.ilfattoquotidiano.it/2014/05/10/scajola-matacena-la-lettera-sequestrata-lo-faremo-arrivare-in-libano-firmato-gemayel/979972/">formulata dalla Direzione distrettuale antimafia di Reggio Calabria, ma non era stata condivisa dal gip che l’aveva rigettata</ref>.</p>
    <p>Solo con “rapporti di cointeresse forti (Scajola <hi rend="#i">ndr</hi>), può rendersi protagonista dei colloqui” intercettati, “tra cui significativi quelli in cui sembra assumere le vesti di <hi rend="#b">socio occulto</hi> di Matacena, viste le elargizioni da fare per la Rizzo”, proseguono i magistrati. Scajola, scrivono, è consapevole della condanna di Matacena per concorso esterno in associazione mafiosa, “presta consapevole contributo per agevolare la latitanza, intrattiene rapporti economico imprenditoriali con la Rizzo e Politi, avvia con la Rizzo e Politi nuovi progetti imprenditoriali, esercita la sua influenza su <hi rend="#b">Berlusconi</hi> al fine di ottenere la candidatura alle europee, promette il suo sostegno personale, finanziario ed economico, anche attraverso canali bancari privilegiati a Matacena tramite la Rizzo”. L’ex ministro, aiutando l’ex deputato di Fi latitante a <hi rend="#b">Dubai</hi> dopo essere stato condannato a 5 anni di reclusione per concorso esterno in <hi rend="#b">associazione mafiosa</hi>, “agevola una pedina indispensabile per il sistema criminale di cui la ‘ndrangheta fa parte” e “agevola la ‘ndrangheta in ambito politico imprenditoriale”., consapevolmente agevola la ‘ndrangheta in ambito politico imprenditoriale”.</p>
    <p>Oggi, intanto, è stata la giornata dell’interrogatorio di garanzia di <hi rend="#b">Chiara Rizzo</hi> la quale ha deciso di avvalersi della facoltà di non rispondere davanti al gip <hi rend="#b">Olga Tarzia</hi> che ha firmato l’ordinanza che l’ha mandata in carcere. Ma, assicurano i suoi legali Bonaventura Candido e Carlo Biondi, si è trattata solo di una scelta tecnica dovuta all’impossibilità di confrontarsi con i suoi difensori per il divieto imposto dallo stesso gip. Chiara Rizzo, hanno ribadito, è decisa a spiegare tutto, compreso il senso delle tante telefonate intercorse con Scajola. Ed è per questo che con i pm è già stata fissata la data dell’interrogatorio: giovedì prossimo. In quella occasione, con ogni probabilità, la moglie di Matacena sarà chiamata a rispondere anche delle accuse mosse a tutti gli indagati di avere agevolato, aiutando il marito, gli interessi della ‘ndrangheta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>