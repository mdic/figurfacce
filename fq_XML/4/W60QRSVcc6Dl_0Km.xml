<doc sitename="Il Fatto Quotidiano" title="Elezioni, i candidati si pagano la poltrona. Pd chiede 35mila euro, 25mila per il Pdl - Il Fatto Quotidiano" author="RQuotidiano" date="2013-01-27" url="http://www.ilfattoquotidiano.it/2013/01/27/elezioni-candidati-si-pagano-poltrona-pd-chiede-35mila-euro-25mila-per-pdl/481632/" hostname="ilfattoquotidiano.it" description="Un gettone d’ingresso per diventare parlamentare. È quello che chiedono il Pd e il Pdl ai loro candidati. E più precisamente ai primi sei nella lista al Senato e i primi nove della Camera. Quasi fosse un balzello, un pegno da pagare perché tanto quei soldi, a spese dei contribuenti, rientreranno attraverso lo stipendio. La …" categories="Elezioni 2013" tags="Filippo Berselli;Lega;PD;PDL;Pier Luigi Bersani;Silvio Berlusconi" fingerprint="2797277f61b62a2d">
  <main>
    <head rend="h1">Elezioni, i candidati si pagano la poltrona. Pd chiede 35mila euro, 25mila per il Pdl</head>
    <graphic src="https://st.ilfattoquotidiano.it/wp-content/uploads/2012/12/parlamento-camera-interna-nuova.jpg" alt="Camera dei deputati"/>
    <p>Un gettone d’ingresso per diventare parlamentare. È quello che chiedono il <hi rend="#b">Pd e il Pdl</hi> ai loro candidati. E più precisamente ai <hi rend="#b">primi sei</hi> nella lista al Senato e i <hi rend="#b">primi nove</hi> della Camera. Quasi fosse <hi rend="#b">un balzello</hi>, un pegno da pagare perché tanto quei <hi rend="#b">soldi, a spese dei contribuenti</hi>, rientreranno attraverso lo stipendio. La differenza della pratica bipartisan sta solo nelle cifre: il<hi rend="#b"> Pd</hi> chiede <hi rend="#b">35mila euro</hi>, il <hi rend="#b">Pdl 25mila</hi>. Ma la differenza è anche nel<hi rend="#b"> metodo di pagamento</hi>: i berluscones pretendono che la somma sia <hi rend="#b">cash</hi> e assolutamente <hi rend="#b">anticipata</hi>, nel partito di Bersani c’è invece la possibilità di <hi rend="#b">rateizzare la cifra</hi>. Più alta, ma pagata nei mesi di mandato attraverso una <hi rend="#b">detrazione dallo stipendio</hi> di deputato a favore del partito.</p>
    <p>NON NE FANNO uno scandalo gli <hi rend="#b">aspiranti onorevoli</hi> che lo chiamano “contributo alla campagna elettorale”. “Ciascuno di noi versa la stessa cifra, poi ovviamente se non vieni eletto ti viene restituito fino all’ultimo centesimo”, chiarisce il <hi rend="#b">Carlo Giovanardi</hi>, che alle prossime politiche corre per il Senato, dietro a <hi rend="#b">Silvio Berlusconi</hi> e ad <hi rend="#b">Anna Maria Bernini</hi>. Un gigante del partito, mai messo in discussione e che ha precisato che per fare il parlamentare occorre soprattutto <hi rend="#b">“esperienza”</hi>. Giovanardi, che nell’ultimo governo Berlusconi è stato sottosegretario, è deputato dal 1992. La bellezza di 21 anni. E un seggio sicuro anche alle prossime elezioni. Nonostante le posizioni omofobe più volte espresse, sino <ref target="http://www.ilfattoquotidiano.it/2013/01/27/giovanardi-nega-che-ci-sia-mai-stato-olocausto-dei-gay-video/481531/">alla negazione dell’Olocausto per i gay pronunciata proprio nella Giornata della memoria</ref>. </p>
    <p>“Paga solo chi si trova in cima alla lista e che quindi ha buone chance di essere eletto, sicuramente non quelli in seconda fascia”, spiega<hi rend="#b"> Filippo Berselli</hi>, senatore e coordinatore del Pdl in Emilia Romagna, entrato in Parlamento la prima volta 30 anni fa con l’Msi. Berselli, a sorpresa, non sarà candidato. Ma lui l’ha presa con filosofia, e difende il partito e il gettone d’ingresso . “Non vuol dire <hi rend="#b">pagarsi il posto – </hi>spiega – ma fare un investimento, che, se si tiene conto degli<hi rend="#b"> stipendi da parlamentari</hi>, non è poi così elevato. In fondo, <hi rend="#b">prima del Porcellum</hi>, quando c’era ancora il sistema con le preferenze, ognuno per guadagnarsi i voti doveva tirare fuori i soldi per <hi rend="#b">spot, cartoline, santini, cartelloni e manifesti</hi>, andando a sborsare molto di più. Per questo oggi pagano tutti con il sorriso sulle labbra”. E se non dispongono subito di quella cifra? “Se la fanno prestare. Ne troveranno a bizzeffe di finanziatori. La pratica è stata introdotta nel 2006, non ci sono mai stati problemi”. Berselli ironizza, ma nel suo partito, un altro escluso illustre, <hi rend="#b">Fabio Garagnani</hi>, non ha preso bene la mancata candidatura : “Io avevo già pagato i 25mila euro e non mi hanno messo in lista”. Garagnani, perché non sollevasse un caso, dopo tre giorni è stato rimborsato fino all’ultimo centesimo.</p>
    <p>UN SISTEMA diventato ormai <hi rend="#b">una tradizione</hi>. “Diamo una mano al partito dai tempi del Pci – racconta<hi rend="#b"> Andrea De Maria</hi>, candidato alla Camera dopo aver sbancato alle parlamentarie di Bologna con oltre 10mila preferenze – Qui in Emilia Romagna la somma richiesta è 35mila euro, da versare nei cinque anni di legislatura con un <hi rend="#b">prelievo dalle indennità</hi> da parlamentari. Non c’è niente di male”. Nel partitone potrebbe essere concesso uno strappo alla regola ai candidati più giovani e con meno disponibilità. Probabile che Bersani conceda loro uno sconto. “Quello che mi chiederanno verserò, sono le regole e le rispetto” dice convinto <hi rend="#b">Enzo Lattuca</hi>, classe 1988, enfant prodige del Pd alle prossime elezioni. “Al limite chiederò un prestito un banca. Non credo incontrerò difficoltà”. <hi rend="#b">Contributi a rate anche nella Lega Nord</hi>. Secondo quanto raccontato alla Procura di Forlì dalla ex-segretaria di <hi rend="#b">Umberto Bossi Nadia Dagrada</hi>, dal 2000 il Consiglio federale del Carroccio obbliga i candidati a pagarsi il seggio in Parlamento, facendo firmare un’impegnativa davanti al notaio. L’accordo prevede 2000 euro al mese alla prima elezione, e 2400 euro alla seconda, da versare nei 60 mesi di legislatura.</p>
    <p>
      <hi rend="#b">di Emiliano Liuzzi e Giulia Zaccariello</hi>
    </p>
    <p>da <hi rend="#i">Il Fatto Quotidiano</hi> del 26 gennaio 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>