<doc sitename="Il Fatto Quotidiano" title="Sondaggio Ipsos, Ambrosoli (Pd) avanti su Maroni (Lega) in Lombardia - Il Fatto Quotidiano" author="RQuotidiano" date="2013-01-15" url="http://www.ilfattoquotidiano.it/2013/01/15/sondaggio-ipsos-ambrosoli-pd-avanti-su-maroni-lega-in-lombardia/470495/" hostname="ilfattoquotidiano.it" description="Un testa a testa. Ma, seppur di poco, Ambrosoli sarebbe in vantaggio su Maroni. E’ quanto emerge da un sondaggio dell’Ipsos. La percentuale è stata diffusa dal segretario regionale del Pd, Maurizio Martina. Secondo la rilevazione, infatti, le liste a sostegno di Umberto Ambrosoli arriverebbero al 39,8%, le liste Roberto Maroni al 39,6% e quelle …" categories="Politica" tags="Gabriele Albertini;Mario Monti;Pier Luigi Bersani;Roberto Maroni;Silvio Berlusconi;Sondaggi Elettorali;Umberto Ambrosoli" fingerprint="980a43f68803d02c">
  <main>
    <head rend="h1">Sondaggio Ipsos, Ambrosoli (Pd) avanti su Maroni (Lega) in Lombardia</head>
    <graphic src="https://st.ilfattoquotidiano.it/wp-content/uploads/2013/01/ambrosoli-interna-nuova.jpg" alt="Umberto Ambrosoli"/>
    <p>Un testa a testa. Ma, seppur di poco, <hi rend="#b">Ambrosoli</hi> sarebbe in <hi rend="#b">vantaggio su Maroni</hi>. E’ quanto emerge da un <hi rend="#b">sondaggio dell’Ipsos</hi>. La percentuale è stata diffusa dal segretario regionale del Pd, Maurizio Martina. Secondo la <hi rend="#b">rilevazione</hi>, infatti, le liste a sostegno di<hi rend="#b"> Umberto Ambrosoli</hi> arriverebbero al 39,8%, le liste <hi rend="#b">Roberto Maroni</hi> al 39,6% e quelle <hi rend="#b">Gabriele Albertini</hi> all’8,5%. Per le politiche, invece, la situazione è diversa, con la coalizione di <hi rend="#b">Pier Luigi Bersani</hi> al 33,8%, quella di <hi rend="#b">Silvio Berlusconi</hi> al 34,7% e quella di <hi rend="#b">Mario Monti</hi> al 15,1%. Analizzando i dati, Martina ha sottolineato che “bisogna prendere tutti i sondaggi restando con i piedi per terra, ma la partita è apertissima come mai e’ accaduto in questa Regione”. Solo due giorni fa, del resto, <hi rend="#b">Renato Mannheimer</hi> aveva dato delle percentuali diverse, con il segretario federale della Lega avanti di tre punti rispetto al candidato del Partito democratico.</p>
    <p>Martina, comunque, ha letto nel risultato del sondaggio Ipsos che i lombardi oggi “sentono la necessità del cambiamento” e la scommessa è tra “il passato” (Maroni e Albertini) e “il futuro” (Ambrosoli). Infatti nello schieramento di centrodestra “tra ex ministri ed ex sindaci siamo alla fiera degli ex”. Secondo il segretario del Pd quello tra Pdl e Lega Nord “è l’accordo della disperazione, per cercare di essere più competitivi” perché “se perdono la Lombardia allora è davvero finito tutto per loro”. Infine, Martina ha annunciato che “completeremo la <hi rend="#b">composizione delle liste</hi> per le elezioni regionali nella direzione di domani”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>