<doc sitename="Il Fatto Quotidiano" title="Superbollo addio? L'Unrae: &quot;Ha distrutto un segmento del mercato dell'auto&quot; - Il Fatto Quotidiano" author="Claire Bal" date="2014-01-07" url="http://www.ilfattoquotidiano.it/2014/01/07/superbollo-labolizione-e-sul-tavolo-associazioni-del-settore-auto-chiedono-a-gran/834098/" hostname="ilfattoquotidiano.it" description="Se ne parla da tempo, ma la prossima settimana potrebbe essere la volta buona: secondo l’agenzia di stampa Adnkronos sarebbe in calendario un incontro fra l’esecutivo e gli esperti del settore per abolire il superbollo per le auto più potenti, introdotto nel 2011 dal governo Berlusconi e incrementato dal governo Monti. I membri della neo …" categories="Quanto mi costi!" tags="Bollo Auto;Enrico Letta;Mario Monti;Silvio Berlusconi" fingerprint="e5e7d77d0b46d837">
  <main>
    <head rend="h1">Superbollo addio? L’Unrae: “Ha distrutto un segmento del mercato dell’auto”</head>
    <graphic src="https://st.ilfattoquotidiano.it/wp-content/uploads/2014/01/Lamborghini-Aventador.jpg" alt="Lamborghini Aventador"/>
    <p>Se ne parla da tempo, ma la prossima settimana potrebbe essere la volta buona: secondo l’agenzia di stampa <hi rend="#i">Adnkronos</hi> sarebbe in calendario un incontro fra l’esecutivo e gli esperti del settore per <ref target="http://www.ilfattoquotidiano.it/2014/01/07/auto-di-lusso-flop-del-superbollo-e-il-governo-e-pronto-a-cancellarlo/834154/"> abolire il superbollo per le auto più potenti</ref>, introdotto nel 2011 dal governo </p>
    <p><hi rend="#b">Berlusconi</hi>e incrementato dal governo</p>
    <p><hi rend="#b">Monti</hi>. I membri della neo</p>
    <p><hi rend="#b">Consulta permanente per l’automotive</hi>(fra cui Fiat, Anfia, Unrae, Federauto e Aci) non sono ancora stati formalmente convocati, ma la loro posizione è chiara: risale alla fine di settembre la lettera con cui le associazione della filiera dell’auto (fra cui le stesse Anfia, Unrae e</p>
    <p><hi rend="#b">Federauto</hi>) chiedevano al Ministero dell’Economia e delle Finanze l’abolizione della sovrattassa. “Noi abbiamo formulato una richiesta, e so che su questa richiesta hanno lavorato, quali siano le conclusioni è prematuro dirlo”, ha dichiarato a</p>
    <p>
      <hi rend="#i">Il Fatto Quotidiano</hi>
    </p>
    <p><hi rend="#b">Romano Valente</hi>, direttore generale dell’</p>
    <p><hi rend="#b">Unrae</hi>, l’Unione dei rappresentanti delle case estere.</p>
    <p>“Noi chiediamo l’eliminazione del superbollo, perché è una manovra che ha dimostrato di essere improduttiva per lo Stato, che aveva in programma di incamerare 168 milioni di euro e invece ne ha persi qualcosa come 93”, continua Valente. “Il superbollo ha innescato una serie di fenomeni come il deprezzamento del valore degli stock dei concessionari, l’aumento delle <hi rend="#b">esportazioni</hi> delle vetture usate, la diminuzione globale del parco circolante e di vetture usate sopra i 185 kW, il <hi rend="#b">calo verticale delle vendite</hi> sopra i 185 kW: nella pratica, un segmento di mercato distrutto. E si tratta di un segmento che aveva il potenziale di determinare un importante gettito fiscale per lo Stato”.</p>
    <p>L’addizionale sul bollo era stata introdotta a luglio 2011 per le auto sopra i 225 kW di potenza (10 euro per ogni kW in più), poi aumentata da gennaio 2012 a 20 euro a kW sopra i 185 kW (251 CV). Secondo le associazioni della filiera, fra minori entrate fiscali e mancato introito, nel solo 2012 si sarebbero persi 140 milioni di euro fra Iva (93 milioni), superbollo (13 milioni), bollo alle Regioni (19,8 milioni), IPT alle Province (5,2 milioni) e addizionale sulla RCA (9 milioni). Anche il viceministro dell’Economia, <hi rend="#b">Luigi Casera</hi>, parlando del superbollo a settembre, aveva dichiarato che “è stato sbagliato metterlo e costa pochissimo toglierlo”. Sembrano essere tutti d’accordo, quindi, la tassa è ancora in vigore e l’emendamento presentato da <hi rend="#b">Vincenzo Gibiino</hi> con altri senatori FI-Pdl all’ultima legge di stabilità è stato ritirato e si è trasformato in un semplice ordine del giorno che “impegna il Governo a valutare l’opportunità di dare attuazione al contenuto” dell’emendamento, cioè all’eliminazione del superbollo. L’incontro della settimana prossima potrebbe essere l’occasione per “valutare l’opportunità” di cancellare una tassa che, invece di colpire i super ricchi, ha finito per danneggiare la collettività.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>