<doc sitename="Il Fatto Quotidiano" title="Berlusconi: &quot;Monti è una comparsa. Alitalia? Resti italiana, no a Air France&quot; - Il Fatto Quotidiano" author="RQuotidiano" date="2013-01-06" url="http://www.ilfattoquotidiano.it/2013/01/06/berlusconi-monti-e-comparsa-alitalia-resti-italiana-no-a-air-france/462146/" hostname="ilfattoquotidiano.it" description="”Su Alitalia rifarei la stessa scelta. Il nostro paese non può non avere una propria compagnia di bandiera. Se Alitalia fosse caduta nelle mani di Air France tanti turisti sarebbero finiti a visitare i castelli della Loira invece che nelle nostre città d’arte”. Silvio Berlusconi ai microfoni di Teleradiostereo 92.7 ribadisce la sua posizione a favore della …" categories="Elezioni 2013" tags="Air France-Klm;Banca Intesa Sanpaolo;Gianfranco Fini;Imu;Mario Monti;Pier Ferdinando Casini;Romano Prodi;Silvio Berlusconi" fingerprint="e9ab8525c966466d">
  <main>
    <head rend="h1">Berlusconi: “Monti è una comparsa. Alitalia? Resti italiana, no a Air France”</head>
    <graphic src="https://st.ilfattoquotidiano.it/wp-content/uploads/2013/01/berlusconi2-interna-nuova.jpg"/>
    <p>”Su <hi rend="#b">Alitalia</hi> rifarei la stessa scelta. Il nostro paese non può non avere una propria compagnia di bandiera. Se Alitalia fosse caduta nelle mani di<hi rend="#b"> Air France </hi>tanti turisti sarebbero finiti a visitare i castelli della <hi rend="#b">Loira</hi> invece che nelle nostre città d’arte”. <hi rend="#b">Silvio Berlusconi</hi> ai microfoni di <hi rend="#i">Teleradiostereo 92.7</hi> ribadisce la sua posizione a favore della c0rdata italiana. Già nel 2008 la volontà di tenere la proprietà dell’azienda entro i confini nazionali era stata argomento di campagna elettorale, in contrapposizione con l’esecutivo <hi rend="#b">Prodi</hi> che, al contrario, mirava a portare a termine l’accordo con <hi rend="#b">Air France-Klm</hi>. Un’ipotesi di fusione che in questi giorni, come scrive oggi <hi rend="#i">Il Messaggero</hi>, dovrebbe essere chiuso prima dell’estate con una fusione tra le due. Sfuma del tutto, quindi, l’ipotesi dell’italianità promossa dal Cavaliere. E “a partire dal 12 gennaio – scrive il quotidiano romano – la cordata guidata da <hi rend="#b">Intesa Sanpaolo</hi> potrà infatti cedere sul mercato le proprie quote, che però sono soggette a un diritto di prelazione proprio dei soci”. Gli imprenditori della cordata italiana, già in passato tanto caldeggiata dal Cavaliere, sono il <ref target="http://www.ilfattoquotidiano.it/2013/01/04/legge-salva-ilva-per-procura-di-taranto-e-incostituzionale/461549/">gruppo Riva, lo stesso dell’Ilva di Taranto</ref>, Roberto Colaninno, </p>
    <p><hi rend="#b">Benetton</hi>, Aponte,</p>
    <p><hi rend="#b">Fratini</hi>, Unipol,</p>
    <p><hi rend="#b">Clessidra</hi>, Toto e</p>
    <p><hi rend="#b">Fossati</hi>. Infine Marcegaglia,</p>
    <p>
      <hi rend="#b">Bellavista</hi>
    </p>
    <p><hi rend="#b">Caltagirone</hi>, il gruppo Gavio,</p>
    <p><hi rend="#b">Davide Maccagnani</hi>, Tronchetti Provera e</p>
    <p><hi rend="#b">Intesa Sanpaolo</hi>.</p>
    <p>Nel corso dell’intervista, l’ex presidente del Consiglio ha parlato anche di <hi rend="#b">Mario Monti</hi>, che si è trasformato da ‘leaderino’ a “comparsa”, peraltro di breve durata e “come tutti gli altri e si è messo insieme a un’accoppiata, <hi rend="#b">Fini</hi> e <hi rend="#b">Casini</hi>, che te la raccomando”. Come se avesse dimenticato che i leader di <hi rend="#b">Fli</hi> e <hi rend="#b">Udc</hi> sono stati in passato i suoi alleati. Sul fronte <hi rend="#b">Pd</hi>, invece, B. definisce “Bersani umanamente simpatico” e gli riconosce che “fa politica con idee molto chiare, è persona di buon senso”. “Peccato – prosegue – che si porti dietro l’ideologia e il carico di tasse. Il suo programma prevede infatti la patrimoniale e l’aumento dell’<hi rend="#b">Iva</hi>“. Ha anche richiamato nuovamente gli elettori al voto utile: “Io spero che gli italiani votino o per il Pd o per il Pdl”, ha detto. “Non devono disperdere i voti verso i piccoli partiti che – avverte – sono solo d’intralcio e che pensano solo ai loro interessi”. Anche se in un’intervista al <hi rend="#i">Giornale dell’Umbria</hi> e a<hi rend="#i"> Umbria Tv </hi>ha invece dichiarato che ”Bersani è un grigio burocrate comunista” e ha detto di non volere “che il Paese vada in mano a una sinistra che è la stessa di sempre, con gli stessi vizi e il medesimo modo di pensare”.</p>
    <p>Quanto al problema dei <hi rend="#b">rifiuti</hi>, per Berlusconi ”dobbiamo farla finita di essere arretrati. In tutto il mondo il problema si risolve con i termovalorizzatori. Non hanno nessun impatto ambientale. All’estero si costruiscono nelle città anche vicino agli ospedali. Da noi no”. Parlando dell’emergenza rifiuti poi ha spiegato: “Sono stato a <hi rend="#b">Napoli</hi> 58 giorni. Quando sono andato via ho invitato ad aumentare la raccolta differenziata, a costruire due termovalorizzatori, a fare due nuove discariche. Indicando i siti per le discariche e per i termovalorizzatori. Oggi a Napoli si risolve il problema dei rifiuti portandoli all’estero. L’<hi rend="#b">Italia</hi> dimostra in questo modo di non essere in grado di fare da sola”. Infine insiste ancora una volta sugli interventi dell’agenda Berlusconi, che sono<hi rend="#b"> riforma costituzionale</hi>, seguita da quella del <hi rend="#b">mercato del lavoro e pensioni</hi> e dall’abolizione dell’<hi rend="#b">Imu</hi>, visto che che “i 4 miliardi dell’Imu sono poca cosa a fronte di una spesa pubblica di 800 miliardi di euro”.”Il mio primo provvedimento – conferma – sarà l’avvio della riforma dell’architettura istituzionale. Oggi in Italia il primo ministro non ha poteri, i tempi di approvazione di un disegno di legge sono troppi lunghi, la Corte costituzionale non è più un’istituzione di garanzia ma – ribadisce – un organismo politico della sinistra. Per questo urge una riforma costituzionale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>