<doc sitename="Il Fatto Quotidiano" title="Saggi di Letta denunciati: il caso di Caravita, asso nella manica di Berlusconi - Il Fatto Quotidiano" author="Thomas Mackinson" date="2013-10-05" url="http://www.ilfattoquotidiano.it/2013/10/05/saggi-di-letta-denunciati-caso-di-caravita-asso-nella-manica-di-berlusconi/733770/" hostname="ilfattoquotidiano.it" description="Tra i cinque saggi chiamati da Letta a riformare la Costituzione finiti nel mirino della Guardia di Finanza di Bari per concorsi truccati c’è anche Beniamino Caravita di Toritto, un nome noto alle cronache politiche passate e recenti per aver sostenuto storiche battaglie del Pdl e difeso personalità di primo piano del partito. Da ultimo …" categories="Giustizia" tags="I 10 saggi;Michele Iorio;Silvio Berlusconi" fingerprint="fd8952e55883482d">
  <main>
    <head rend="h1">Saggi di Letta denunciati: il caso di Caravita, asso nella manica di Berlusconi</head>
    <p>Tra i <hi rend="#b">cinque saggi</hi> chiamati da Letta a riformare la Costituzione <ref target="http://www.ilfattoquotidiano.it/2013/10/05/truccavano-concorsi-denunciati-cinque-saggi-scelti-da-letta-per-costituzione/733581/">finiti nel mirino della Guardia di Finanza di Bari per concorsi truccati</ref> c’è anche <hi rend="#b">Beniamino Caravita di Toritto</hi>, un nome noto alle cronache politiche passate e recenti per aver sostenuto <hi rend="#b">storiche battaglie del Pdl</hi> e difeso personalità di primo piano del partito. Da ultimo <hi rend="#b">Michele Iorio</hi>, l’ex presidente della Regione Molise decaduto il 28 marzo scorso che si era rivolto al Tar e ora attende, per il 15 ottobre, una sentenza del Consiglio di Stato cui il Pdl guarda con speranza perché potrebbe creare il famoso “precedente” sulla costituzionalità della legge Severino.</p>
    <p>Nato a Roma il 19 aprile 1954 Caravita è ordinario di Istituzioni di Diritto Pubblico nella Facoltà di Scienze Politiche, dell’Universita’ “La Sapienza” di Roma. Chairman dello Studio legale Caravita di Toritto &amp; Associati. Avvocato dal 1981, Cassazionista dal 1992, esercita davanti a tutte le giurisdizioni superiori (Corte Costituzionale, Corte di Cassazione, Consiglio di Stato, Corte Europea dei Diritti dell’Uomo, Corte di Giustizia delle Comunita’ Europee) e in sede arbitrale. E’ componente del Consiglio di Presidenza della Corte dei Conti dal 22 aprile del 2009. La nomina come membro laico delle magistrature speciali è stata espressa dal Senato a scrutinio segreto.</p>
    <p>Oltre al “mestiere” in toga, del resto, Caravita di Toritto ha anche una <hi rend="#b">spiccata passione per la politica</hi>. Già difensore dell’ex governatore lombardo <hi rend="#b">Roberto Formigoni</hi>, nella vicenda delle firme false poi conclusa a favore del governatore nel marzo del 2010 grazie a una sentenza molto discussa del Consiglio di Stato che, pur ravvisando le irregolarità nella raccolta, ha sollevato il candidato Pdl dall’addebito. Torrito è stato anche tra i promotori dell’associazione nata del 2010 “<hi rend="#b">Viene prima l’articolo 15</hi>” voluta e annunciata dall’allora vicecapogruppo del Pdl al Senato <hi rend="#b">Gaetano Quagliarello</hi> e annunciata trionfalmente dal palco della manifestazione “Più unito il Pdl, più forte l’Italia”. Caravita era in prima fila tra i giuristi che hanno accolto l’appello de “Il Foglio” a una mobilitazione contro le intercettazioni e in difesa del diritto alla privacy. Era la stagione degli scandali legati alle frequentazioni di Berlusconi con Noemi Letizia, Patrizia D’Addario, Ruby.</p>
    <p>Tra le ultime battaglie di Caravita la difesa a spada tratta di Berlusconi rispetto al <hi rend="#b">rischio decadenza</hi>. E’ lui, infatti, l’autore di uno dei sei pareri pro-veritate depositati da Berlusconi alla giunta per le immunità del senato per sostenere che la legge Severino è una norma penale e che quindi non può avere effetto retroattivo. Nelle 17 pagine depositate in giunta da Toritto e altri due avvocati sono riportati esattamente i contenuti del ricorso che il legale ha preparato per Iorio al Tar della Molise e ora pende a Palazzo Spada.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>