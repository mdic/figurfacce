<doc sitename="Il Fatto Quotidiano" title="Pd, Renzi: &quot;A questo giro non mi candido alla segreteria, il partito deve riflettere&quot; - Il Fatto Quotidiano" author="RQuotidiano" date="2013-05-03" url="http://www.ilfattoquotidiano.it/2013/05/03/pd-renzi-a-questo-giro-non-mi-candido-alla-segreteria/582643/" hostname="ilfattoquotidiano.it" description="“A questo giro non mi candido”. E’ lo stesso Matteo Renzi, intervistato da Giovanni Minoli al Festival della tv e dei nuovi media, a Dogliano, in Piemonte, a frenare sulla nomina alla segreteria del Partito Democratico. “Vedo – ha aggiunto – che ci sono nomi in campo, ma non interessa il nome. In questi sei …" categories="Politica" tags="Berlusconismo;Enrico Letta;Matteo Renzi;PD;Pier Luigi Bersani;Silvio Berlusconi" fingerprint="ddef2174790f01f4">
  <main>
    <head rend="h1">Pd, Renzi: “A questo giro non mi candido alla segreteria, il partito deve riflettere”</head>
    <graphic src="https://st.ilfattoquotidiano.it/wp-content/uploads/2013/05/renzi-matteo-interna.jpg"/>
    <p>“A questo giro non mi candido”. E’ lo stesso <hi rend="#b"> Matteo Renzi</hi>, intervistato da Giovanni Minoli al Festival della tv e dei nuovi media, a Dogliano, in Piemonte, a frenare sulla nomina alla <hi rend="#b">segreteria</hi> del<hi rend="#b"> Partito Democratico</hi>. “Vedo – ha aggiunto – che ci sono nomi in campo, ma non interessa il nome. In questi sei mesi mi sono candidato a tutto, ma non credo di essere adatto a tutto. Il Pd deve fare una riflessione su se stesso, il mio <hi rend="#b">modello di Pd</hi> è più liquido che solido. Sto nel mio partito e sono desideroso di vederlo <hi rend="#b">vincere</hi>“.</p>
    <p>Quello del sindaco di Firenze è una critica al proprio partito, colpevole di aver <hi rend="#b">sprecato molte opportunità</hi> politiche. “Il 2013 sarà ricordato come l’anno in cui abbiamo perso <hi rend="#b">la più grande occasione</hi>“. E’chiaro Renzi nello spiegare il fallimento del Pd. “Ha sbagliato tutta la <hi rend="#b">campagna elettorale</hi> – ha detto ancora Renzi – bastava ci fosse il Pd invece è sparito. Mentre c’era Grillo in una piazza con 800 mila persone, noi eravamo in un teatro con un cartello con la scritta ‘<hi rend="#b">lo smacchiamo</hi>‘. La colpa – ha concluso – non è solo di Bersani – ma ci ha messo del suo”.</p>
    <p>E Renzi usa proprio l’ex comico genovese per affondare il coltello nella piaga Pd: “A Grillo vorrei rubare l’idea che siamo in grado di fare le cose. Invece il Pd è stato <hi rend="#b">rassegnato</hi>. Obama dice ‘Yes, we can’, noi invece ‘<hi rend="#b">Non possiamo</hi>‘”. Sul presidente del consiglio incaricato ribadisce la sua posizione: ”<hi rend="#b">Letta</hi> e’ un amico, agli amici si deve lealtà, è questo il valore più grande. Sono stato leale con Bersani in campagna elettorale, lo sono e lo sarò con Letta”. Il suo unico difetto? “E’ pisano”. Ma la ferita dell’elezione del presidente della Repubblica brucia ancora. Alla domanda su chi abbia impallinato <hi rend="#b">Prodi</hi>, Renzi risponde: “Ambienti legati a Franco Marini ed una parte del mondo ex Ds”.</p>
    <p>Poi ribatte su un punto già toccato, <hi rend="#b">Silvio Berlusconi</hi>. Il rottamatore ribadisce che il Cavaliere vada “mandato in <hi rend="#b">pensione</hi> e non in galera e credo che questo gli faccia più male che altre soluzioni”. <ref target="http://www.ilfattoquotidiano.it/2013/05/03/convenzione-renzi-gravissimo-fare-di-berlusconi-padre-costituente/581802/">Il posto per l’ex presidente del consiglio, quindi non è certo quello di capo della Costituente</ref>. “E’ inaudito, non capisco perchè dobbiamo dargli il compito di scrivere la Costituzione per i prossimi cinquant’anni”. E avverte i suoi: “Il centrosinistra deve togliersi l’ossessione di Berlusconi e del berlusconismo ma deve farlo alle <hi rend="#b">elezioni</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>