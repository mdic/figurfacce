<doc sitename="Il Fatto Quotidiano" title="Antisemitismo, Napolitano: &quot;Italia consapevole dell'aberrazione fascista&quot; - Il Fatto Quotidiano" author="RQuotidiano" date="2013-01-29" url="http://www.ilfattoquotidiano.it/2013/01/29/antisemitismo-napolitano-italia-consapevole-dellaberrazione-introdotta-dal-fascismo/482966/" hostname="ilfattoquotidiano.it" description="In Italia “ormai c’è consapevolezza dell’aberrazione introdotta dal fascismo con l’antisemitismo” e “dell’infamia delle leggi razziali del 1938”. Il riferimento non è esplicito, ma chiaro. A parlare è il presidente della Repubblica Giorgio Napolitano durante le celebrazioni della Giornata della memoria e il destinatario sembra proprio l’ex presidente del Consiglio Silvio Berlusconi, travolto dalle polemiche e dalle critiche …" categories="Cronaca" tags="Fascismo;Giorgio Napolitano;Nazismo;Silvio Berlusconi" fingerprint="a58d9daf7e2ac329">
  <main>
    <head rend="h1">Antisemitismo, Napolitano: “Italia consapevole dell’aberrazione fascista”</head>
    <graphic src="https://st.ilfattoquotidiano.it/wp-content/uploads/2013/01/napolitano-fosse-ardeatine-interna-nuova.jpg" alt="Giorgio Napolitano"/>
    <p>In <hi rend="#b">Italia</hi> “ormai c’è <hi rend="#b">consapevolezza</hi> dell’<hi rend="#b">aberrazione</hi> introdotta dal <hi rend="#b">fascismo</hi> con l’<hi rend="#b">antisemitismo</hi>” e “dell’infamia delle <hi rend="#b">leggi razziali</hi> del 1938”. Il riferimento non è esplicito, ma chiaro. A parlare è il <hi rend="#b">presidente della Repubblica</hi><hi rend="#b">Giorgio Napolitano</hi> durante le celebrazioni della <hi rend="#b">Giornata della memoria </hi>e il destinatario sembra proprio l’ex presidente del Consiglio <hi rend="#b">Silvio Berlusconi</hi>,<ref target="http://www.ilfattoquotidiano.it/2013/01/28/frase-su-mussolini-ue-risponde-berlusconi-preoccupa-chi-nutre-questo-tipo-di-odio/482056/"> travolto dalle polemiche</ref> e dalle critiche <ref target="http://www.ilfattoquotidiano.it/2013/01/27/giornata-della-memoria-berlusconi-mussolini-fece-cose-buone-ma-leggi-razziali-no/481289/">dopo l’uscita di cui è stato protagonista proprio in occasione delle commemorazioni del 27 gennaio a Milano.</ref> “In Italia – ha aggiunto Napolitano – propagande aberranti si traducono in diverse città in fatti di violenza e contestazione eversiva da parte di gruppi organizzati”. Il capo dello Stato, una volta di più, ha spiegato che c’è la necessità “di tenere alta la guardia e di vigilare”.</p>
    <p>Napolitano ha citato <hi rend="#b">Benedetto Croce</hi> nel suo discorso al Quirinale e ha sottolineato come “l’infamia delle leggi razziali del 1938” vada collocata tra “gli atroci delitti” del fascismo. Sempre citando Croce, il Capo dello Stato ha aggiunto: “La fredda spoliazione e persecuzione degli ebrei nostri concittadini, che per l’Italia lavoravano e l’Italia amavano”, non può essere dimenticata. Secondo Napolitano, dunque, serve ribadire il “rifiuto intransigente e totale dell’antisemitismo in ogni suo travestimento ideologico come l’antisionismo. In gioco non è solo il rispetto della religione e cultura ebraica”, ma anche il riconoscimento delle ragioni “della nascita dello Stato di Israele e del suo diritto all’esistenza e alla sicurezza” perché “quello di Israele è un diritto all’esistenza e alla sicurezza. Per contro i “giudizi critici” sulla politica israeliana “non possono essere considerati ostili purché formulati con il rispetto dovuto a ogni governo legittimo di qualsiasi paese amico. L’essenziale è che i giudizi critici non sfocino in posizioni equivoche circa la natura e il futuro di Israele come Stato, circa il suo ruolo indipendente nella regione mediorientale e nella comunità internazionale”. Da qui il presidente ha spiegato che, nell’ambito del conflitto israelo-palestinese, “l’Italia e l’Europa possono e debbono fare la loro parte perché si apra la strada della pace in Medioriente, con la soluzione del conflitto israelo-palestinese sulla base della collaborazione tra <hi rend="#b">due popoli e due Stati</hi>“. </p>
    <p>Napolitano fa l’esempio delle <ref target="http://www.ilfattoquotidiano.it/2013/01/24/elezioni-arrestata-a-napoli-figlia-di-ex-senatore-an-candidata-per-casapound/478737/"> inchieste di Napoli su episodi di matrice neonazista</ref> che, dice, sono “mostruosità anche se solo enunciate, che sollecitano la più dura risposta dello Stato e la più forte mobilitazione di energie nelle scuole, nella politica, nell’informazione a sostegno degli ideali democratici”. Il presidente della Repubblica ha ricordato che in Italia “propagande aberranti si traducono in diverse città in fatti di violenza e contestazione eversiva da parte di gruppi organizzati come quelli su cui è intervenuta nei giorni scorsi, con provvedimenti motivati, la Procura della Repubblica di Napoli”. Il capo dello Stato ha affermato che “c’è da interrogarsi con sgomento sia sul circolare, tra i giovani e giovanissimi, di una miserabile paccottiglia ideologica apertamente neonazista, sia sul diffondersi di violenze di diversa matrice, da quella del fanatismo calcistico a quella del razzismo ancora una volta innanzitutto antiebraico”. Per questo bolla come mostruosità i progetti “che a Napoli si sarebbero ventilati di distruzione di un negozio ebreo o di aggressione e stupro di una studentessa ebrea”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>