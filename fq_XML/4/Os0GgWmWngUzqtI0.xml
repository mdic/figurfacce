<doc sitename="Il Fatto Quotidiano" title="Italia e rientro dei cervelli, pochi risultati. E chi torna si pente (per poi ripartire) - Il Fatto Quotidiano" author="Marco Quarantelli" date="2013-10-21" url="http://www.ilfattoquotidiano.it/2013/10/21/italia-e-rientro-dei-cervelli-pochi-risultati-e-chi-torna-si-pente-e-riparte/746224/" hostname="ilfattoquotidiano.it" description="Procedure farraginose, lungaggini burocratiche, incertezze interpretative, scarse garanzie per il futuro. I programmi pensati dagli ultimi governi per il rientro dei cervelli si sono rivelati nella maggior parte dei casi dei veri e propri flop. “Non basta offrire agevolazioni fiscali o stipendi più alti per far tornare in Italia i talenti fuggiti all’estero – spiega …" categories="Cervelli in fuga" tags="Italiani allEstero;Regioni;Ricercatori;Silvio Berlusconi" fingerprint="81a12a682546cb02">
  <main>
    <head rend="h1">Italia e rientro dei cervelli, pochi risultati. E chi torna si pente (per poi ripartire)</head>
    <graphic src="https://st.ilfattoquotidiano.it/wp-content/uploads/2013/10/italia-interna-nuova.jpg"/>
    <p><hi rend="#b">Procedure</hi> farraginose, <hi rend="#b">lungaggini</hi> burocratiche, <hi rend="#b">incertezze</hi> interpretative, scarse <hi rend="#b">garanzie</hi> per il futuro. I programmi pensati dagli ultimi governi per il rientro dei cervelli si sono rivelati nella maggior parte dei casi dei veri e propri <hi rend="#b">flop</hi>. “Non basta offrire agevolazioni fiscali o stipendi più alti per far tornare in Italia i talenti fuggiti all’estero – spiega <hi rend="#b">Pierpaolo Giannoccolo</hi>, docente di economia all’università di <hi rend="#b">Bologna</hi>, esperto di <hi rend="#i">brain drain</hi> – bisogna dare ai ricercatori che tornano la possibilità di portare avanti i loro progetti e crescere all’insegna della <hi rend="#b">trasparenza</hi> e della <hi rend="#b">meritocrazia</hi>“. E questo in Italia non accade, tanto che dopo pochi anni sono molti i cervelli rientrati che si pentono e fuggono di nuovo oltreconfine. Non solo: “All’estero i paesi avanzati discutono di <hi rend="#i">brain circulation</hi> – continua Giannoccolo – mettono a punto strategie per attirare i migliori talenti internazionali, perché sanno che è l’unico modo per competere sui mercati. In Italia proviamo soltanto a far rientrare i nostri dopo che sono fuggiti. E neanche ci riusciamo”.</p>
    <p><hi rend="#b">RIENTRO DEI CERVELLI </hi>– <hi rend="#b">Dodici anni</hi> di scarsi risultati. Il primo programma per il rientro dei cervelli venne varato nel 2001 dall’allora ministro dell’Università, <hi rend="#b">Ortensio Zecchino</hi>. Il decreto ministeriale 13/2001 garantiva incentivi agli atenei che offrivano contratti dai 6 mesi ai 3 anni a “studiosi ed esperti stranieri o italiani impegnati in attività didattica e scientifica all’estero da almeno un triennio”. Finanziato con 40 miliardi di lire ogni anno (20 per gli stipendi, 20 per i progetti di ricerca) per il 2001, 2002 e 2003, il piano “Rientro dei cervelli” impegnava gli atenei a fornire adeguate strutture di accoglienza e supporto all’attività dei ricercatori e il ministero era chiamato a offrire ai docenti un trattamento economico adeguato ai livelli europei. E’ durato fino al 2006, anno in cui il <hi rend="#b">governo Berlusconi</hi> ha smesso di finanziarlo, e i suoi effetti sono stati deludenti: “Sarebbero rientrati in Italia solo <hi rend="#b">466 cervelli</hi> (di cui circa 300 italiani)”, si legge nel rapporto <hi rend="#i">Brain drain, brain exchange e brain circulation</hi>. <ref target="http://www.lse.ac.uk/businessAndConsultancy/LSEEnterprise/pdf/Report_Brain-Drain.pdf">Il caso italiano nel contesto globale, pubblicato nel 2012 dall’istituto Aspen</ref>, a fronte del fatto che “i ricercatori italiani all’estero sono tra i 40 e i 50mila”. E di un esodo che in un decennio ha riguardato oltre 10mila ricercatori.</p>
    <p><hi rend="#b">PROGRAMMA MONTALCINI</hi> – Nel 2009 il programma di Zecchino ha cambiato nome in “<ref target="http://cervelli.cineca.it/">Giovani ricercatori Rita Levi Montalcini</ref>“, ma in termini di risultati è andata anche peggio. Lanciato in pompa magna, la sua applicazione negli anni è stata lenta e farraginosa. Il bando 2010 è stato pubblicato sulla <hi rend="#b">Gazzetta Ufficiale</hi> solo il 28 Febbraio 2012; il comitato preposto alla valutazione delle candidature è stato nominato il 10 settembre dello stesso anno, ha iniziato i lavori il 17 Dicembre 2012 e li ha conclusi solo il 21 Febbraio 2013, ma il decreto ministeriale con i nomi dei 24 vincitori è arrivato solo il 5 agosto 2013. Nel frattempo i finanziamenti sono scesi da 6 a 5 milioni di euro e gli anni di contratto sono passati da 6 a 3. Ovviamente l’appeal del progetto è scemato: se nel 2009 erano state 363 le domande per i 31 posti disponibili, nel 2010 le prime erano scese a 81 a fronte di 24 posti. Per il 2011, invece, sul sito dell’istituzione non c’è traccia del bando: il provvedimento di assegnazione non è stato mai scritto e i 5 milioni sono tornati nelle casse dello Stato. Ancor più deludenti sono stati i risultati: poiché solo i bandi 2009 e 2010 hanno concluso il loro iter, in 4 anni il programma ha riportato in Italia solo <hi rend="#b">55</hi> ricercatori.</p>
    <p><hi rend="#b">CONTRATTI IN SCADENZA E LUNGAGGINI BUROCRATICHE</hi> – Ora molti cervelli rientrati vivono nell’incertezza: sono in scadenza di contratto e attendono di conoscere il loro futuro. Poiché il ministero non fa concorsi dal 2008, per i più bravi è prevista la possibilità della<hi rend="#b"> chiamata diretta</hi> in ruolo, ma le procedure di valutazione sono state lunghissime: dal giugno 2012 per 59 domande sono state create 50 diverse commissioni perché i candidati lavorano in aree disciplinari diverse: alcune prima dell’estate 2013 non si erano nemmeno riunite.”Prima di procedere alle chiamate, il ministero doveva attendere che tutte le commissioni emettessero il loro parere – spiega <hi rend="#b">Elisa Greggio</hi>, biologa dell’università di <hi rend="#b">Padova</hi>, tornata nel 2009 dagli Usa con il “Rientro dei cervelli” – ad agosto è uscito il decreto di ripartizione del <hi rend="#b">Fondo ordinario</hi>, che snellisce le procedure: ora appena la commissione si è espressa, il ricercatore può essere chiamato”. Positivi i risultati: “Alcuni sono già entrati in ruolo”. Ma Greggio come molti colleghi ha un contratto in scadenza nel 2014: “L’ateneo ha fatto da tempo domanda per la mia chiamata: ora spero che il parere arrivi in tempi brevi. Altri di noi nel frattempo sono tornati all’estero”.</p>
    <p><hi rend="#b">LEGGE CONTROESODO</hi> – Ma l’esigenza di far tornare in <hi rend="#b">Italia</hi> i talenti migliori non riguarda solo gli accademici. La legge 238/2010, la cosiddetta<hi rend="#b"> Legge Controesodo</hi>, venne pensata per favorire il rientro di laureati<hi rend="#i"> under 40</hi> di ogni tipo, residenti all’estero da almeno tre anni per ragioni di studio o lavoro: per tre anni dal rientro si pagheranno le tasse solo sul 30% dello stipendio per gli uomini e sul 20% per le donne. Neanche in questo caso sono mancati problemi. Arrivato in <hi rend="#b">Parlamento</hi> come progetto di legge nel dicembre 2008, il testo ha ottenuto l’ok definitivo a dicembre 2010. Gli ultimi decreti attuativi sono stati emanati solo il 7 giugno 2011, ma la legge non era chiara, così per fugare le incertezze interpretative si è dovuto attendere la circolare dell’<hi rend="#b">Agenzia delle Entrate</hi> numero 14/E del 4 maggio 2012. Nonostante la lentezza, qualche risultato è arrivato: “Nel 2011 ha stimolato il ritorno di circa 4 mila persone, in maggioranza donne – spiega Alessandro Rosina, docente di demografia alla Cattolica di Milano – ora bisogna vedere se riusciranno a restare in Italia”.</p>
    <p><hi rend="#b">COSA FANNO LE REGIONI</hi> – Una minima progettualità in questa direzione dimostrano di averla le <hi rend="#b">Regioni</hi>, che “si stanno muovendo per accompagnare il controesodo – continua Rosina – e danno la possibilità di ottenere ulteriori finanziamenti a chi mette in piedi un’attività imprenditoriale”. E’ il caso dei progetti <hi rend="#i">WelcomeTalentBusiness</hi> e <hi rend="#i">Alimenta2Talent</hi> lanciati dalla <hi rend="#b">Lombardia</hi> e di <hi rend="#i">Brain back Umbria</hi> nell’omonima regione. Più strutturato il progetto <hi rend="#i"> Master and Back Sardegna</hi>: nato nel 2005, il piano finanzia master universitari nelle università straniere per i giovani del territorio e prevede contributi a enti e aziende per incentivare l’assunzione dei laureati che rientrano dall’estero. Fino al 2012 erano state erogate “circa 3.500 borse di studio per la formazione e concessi quasi 1.500 finanziamenti per i percorsi di rientro (totale: 150 milioni di euro)”, si legge nel rapporto dall’istituto Aspen.</p>
    <p><hi rend="#b">“SOLO LEGGI SPOT, MANCANO LE STRATEGIE”</hi> – Il problema principale è far sì che chi torna non vada via di nuovo. “Nel caso dei ricercatori universitari – conclude Giannoccolo – quelli che rientrano devono essere messi in condizione di fare ricerca, di crescere, altrimenti prima o poi decideranno di tornare all’estero. E questo non si fa con i provvedimenti spot che abbiamo visto finora, ma con una strategia”. Quale? “Serve un maggiore collegamento tra le università e il tessuto produttivo, innanzitutto. Un esempio: il governo può decidere che l’<hi rend="#b">Emilia Romagna</hi> diventi la regione leader nella produzione di <hi rend="#b">pannelli solari</hi>. Per questo farà in modo che gli atenei richiamino dall’estero studiosi che fanno ricerca in materia; al contempo darà <hi rend="#b">incentivi</hi> e <hi rend="#b">sgravi fiscali</hi> ai produttori della regione perché migliorino le loro aziende. Lo Stato rinforzerà, cioè, il legame tra <hi rend="#b">atenei</hi> e <hi rend="#b">realtà industriali</hi>, in modo da creare un circolo virtuoso. Ma per fare questo servono <hi rend="#b">investimenti</hi> e <hi rend="#b">idee</hi>: finora si è visto molto poco”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>