<doc sitename="Il Fatto Quotidiano" title="Pdl, Berlusconi: &quot;Stop a dichiarazioni per non alimentare polemiche&quot; - Il Fatto Quotidiano" author="RQuotidiano" date="2013-08-26" url="http://www.ilfattoquotidiano.it/2013/08/26/pdl-berlusconi-stop-a-dichiarazioni-per-non-alimentare-polemiche/692507/" hostname="ilfattoquotidiano.it" description="Discussione falchi e colombe, i proclami di Daniela Santanchè contro il governo e le accuse di “sfasciare il partito”. Le ore che hanno seguito il vertice di Arcore tra Silvio Berlusconi e gli stati generali del Popolo della libertà sono state caratterizzate da botta e risposta dei rappresentanti del partito. Così il Cavaliere è intervenuto …" categories="Politica" tags="Mediaset;PD;PDL;Processo Mediaset;Silvio Berlusconi" fingerprint="2b1c9a4e97d2ec0f">
  <main>
    <head rend="h1">Pdl, Berlusconi: “Stop a dichiarazioni per non alimentare polemiche”</head>
    <graphic src="https://st.ilfattoquotidiano.it/wp-content/uploads/2013/08/berlusconi-interna-nuova3.jpg" alt="Silvio Berlusconi"/>
    <p><ref target="http://www.ilfattoquotidiano.it/2013/08/25/pdl-e-scontro-duro-tra-falchi-e-colombe-e-bondi-berlusconi-candidato-premier/691714/">Discussione falchi e colombe,</ref> i proclami di Daniela Santanchè contro il governo e le accuse di “sfasciare il partito”. Le ore che hanno seguito il <ref target="http://www.ilfattoquotidiano.it/2013/08/24/berlusconi-oggi-ad-arcore-supervertice-pdl-si-fa-strada-lipotesi-servizi-sociali/691113/">vertice di Arcore tra Silvio Berlusconi e gli stati generali del Popolo della libertà</ref> sono state caratterizzate da botta e risposta dei rappresentanti del partito. Così il Cavaliere è intervenuto per chiedere silenzio: “In questa situazione di difficoltà per il nostro Paese e di confronto tra le forze politiche, il dibattito all’interno del <hi rend="#b">Popolo della Libertà</hi>, che nasce come chiaro segnale di democrazia, viene sempre più spesso alimentato, forzato e strumentalizzato dagli organi di stampa”.</p>
    <p>Normale discussione piegata a polemiche sterili, secondo Berlusconi che per evitare conseguenze dice: “La passione e l’impegno generoso dei nostri dirigenti e dei nostri militanti, anche negli ultimi giorni vengono riportati e descritti a tinte forti, quasi fossero sintomi di divisione e di contrasto. Perciò, invito tutti a non fornire con <hi rend="#b">dichiarazioni e interviste</hi> altre occasioni a questa manipolazione continua che alimenta le polemiche e nuoce a quella coesione interna, attorno ai nostri ideali e ai nostri valori, che è sempre stata ed è il tratto distintivo del nostro movimento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>