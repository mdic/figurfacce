<doc sitename="Il Fatto Quotidiano" title="Corruzione, nuova accusa per Berlusconi. Alfano: &quot;Faremo manifestazione di piazza&quot; - Il Fatto Quotidiano" author="RQuotidiano" date="2013-02-28" url="http://www.ilfattoquotidiano.it/2013/02/28/corruzione-nuova-accusa-per-berlusconi-alfano-manifestazione-di-piazza/515845/" hostname="ilfattoquotidiano.it" description="E’ rivolta nel Pdl dopo la nuova accusa di corruzione contestata a Silvio Berlusconi per il presunto “acquisto” del senatore De Gregorio nel 2006. Il segretario Angelino Alfano invoca la piazza: ”Non sono ancora esauriti i commenti sui giornali dei successi elettorali e già ricomincia l’aggressione della magistratura nei confronti di Silvio Berlusconi”, afferma Alfano. …" categories="Politica" tags="Altero Matteoli;Angelino Alfano;Fabrizio Cicchitto;PDL;Sergio De Gregorio;Silvio Berlusconi" fingerprint="5bcf500df800cc2c">
  <main>
    <head rend="h1">Corruzione, nuova accusa per Berlusconi. Alfano: “Faremo manifestazione di piazza”</head>
    <graphic src="https://st.ilfattoquotidiano.it/wp-content/uploads/2013/02/alfano-interna-nuova1.jpg"/>
    <p>E’ rivolta nel <hi rend="#b">Pdl</hi> dopo la nuova accusa di corruzione contestata a <hi rend="#b">Silvio Berlusconi</hi> per il <ref target="http://www.ilfattoquotidiano.it/2013/02/28/corruzione-berlusconi-indagato-diede-tre-milioni-a-senatore-de-gregorio/515581/">presunto “acquisto” del senatore De Gregorio nel 2006</ref>. Il segretario</p>
    <p><hi rend="#b">Angelino Alfano</hi>invoca la piazza: ”Non sono ancora esauriti i commenti sui giornali dei successi elettorali e già ricomincia l’aggressione della magistratura nei confronti di Silvio Berlusconi”, afferma Alfano. “Annunciamo fin da ora una grande manifestazione di piazza a difesa della sovranità del Pdl e della democrazia italiana”.</p>
    <p>Interviene in difesa dell’ex premier anche <hi rend="#b">Fabrizio Cicchitto</hi> secondo cui, con i “due avvisi di garanzia per Berlusconi, uno a <hi rend="#b">Reggio Emilia</hi> e l’altro a <hi rend="#b">Napoli</hi>“, è “evidente che ci troviamo di fronte ad una linea che va oltre il normale esercizio della giurisdizione”. E “a forza di queste operazioni sul filo del paradosso – ammonisce – si mettono a rischio la democrazia e lo Stato di diritto”. In particolare, prosegue, “<ref target="http://www.ilfattoquotidiano.it/2013/02/28/rimborso-imu-berlusconi-indagato-a-reggio-emilia-procura-e-voto-di-scambio/515577/">quello poi che avviene a Reggio Emilia è del tutto stupefacente: Berlusconi viene indagato per voto di scambio</ref> per una proposta di politica economica e fiscale che può evidentemente essere contestata nel merito, ma certamente non attaccata sul piano giudiziario. Sulla base di questa logica – conclude il capogruppo Pdl alla Camera – allora, per esempio, chiunque intervenga sull’<hi rend="#b">Ilva</hi>, o su un’azienda in crisi, o su incentivi fiscali a favore di un qualche settore economico sarebbe suscettibile di essere attaccato per voto di scambio”.</p>
    <p>Sostiene l’iniziativa della manifestazione di piazza anche <hi rend="#b">Maurizio Gasparri</hi> che, oltre a ritenerla “una necessità”, pronostica: “Saremo in tanti al fianco di Silvio Berlusconi per dire basta a un uso politico della giustizia, ad inchieste ad orologeria ed al protagonismo di alcune Procure”. E a fronte della delicata situazione politica avanza il sospetto “che qualcuno voglia intorbidire le acque e destabilizzare ulteriormente il quadro politico”. Quindi, conclude, “non possiamo permettere che ciò accada. La sovranità popolare e la democrazia vanno rispettate sopra ogni cosa. Scendere in piazza per ribadire il nostro sdegno è una necessità”.</p>
    <p>In linea con Cicchitto e Gasparri anche il senatore azzurro <hi rend="#b">Altero Matteoli</hi> che attacca i magistrati (“sembrano agire come un corpo estraneo allo Stato”) e assicura: “In Parlamento e nelle istituzioni ci porremo in difesa dei principi basilari su cui si fonda la democrazia e non alzeremo mai le mani in segno di resa”. Secondo Matteoli le inchieste su <hi rend="#b">Berlusconi</hi>, “l’uomo più indagato d’<hi rend="#b">Italia</hi>” trovano “una eco mediatica immediata e devastante tanto da apparire come costruiti scientificamente per fini politici, per abbattere l’avversario che ha appena ricevuto un grande consenso popolare”.</p>
    <p>Lapidario il coordinatore regionale lombardo del Popolo della Libertà <hi rend="#b">Mario Mantovani</hi> secondo cui “la notizia di nuove indagini nei confronti di Silvio Berlusconi da parte di alcune procure, peraltro su vicende davvero assurde, rappresenta una vera e propria offesa all’intelligenza degli italiani”. Mantovani poi interpreta l’esito delle urne, dove “il popolo nelle elezioni di domenica e lunedì ha bocciato il giustizialismo politico – ha aggiunto – mandando a casa i vari giacobini che da quasi vent’anni urlavano nelle piazze e sui giornali. Ora evidentemente il Parlamento dovrà intervenire per evitare il ripetersi di tali storture, così da tutelare l’onorabilità della stragrande maggioranza dei giudici”. E per <hi rend="#b">Deborah Bergamini</hi>, a seguito dell’esito delle urne dove Berlusconi ha ottenuto “un risultato ipensabile”, “certa magistratura torna prontamente alla carica, come per un riflesso pavloviano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>