<doc sitename="Il Fatto Quotidiano" title="Governo Letta, quando il presidente incaricato diceva: &quot;Mai con Berlusconi&quot; - Il Fatto Quotidiano" author="RQuotidiano" date="2013-04-26" url="http://www.ilfattoquotidiano.it/2013/04/26/governo-letta-quando-presidente-incaricato-diceva-mai-con-berlusconi/576346/" hostname="ilfattoquotidiano.it" description="“Ha distrutto l’Italia, mai al governo con Berlusconi“. A sostenerlo non sono stati Grillo o Vendola. Ma è stato a più riprese il presidente incaricato Enrico Letta che nelle prossime ore giurerà come capo di un governo formato da esponenti del Pd e del Pdl. Qui una rassegna delle dichiarazioni più “energiche” nei confronti del centrodestra …" categories="Politica" tags="Enrico Letta;Governo Letta;Silvio Berlusconi" fingerprint="efaab02d8206c52d">
  <main>
    <head rend="h1">Governo Letta, quando il presidente incaricato diceva: “Mai con Berlusconi”</head>
    <graphic src="https://st.ilfattoquotidiano.it/wp-content/uploads/2013/04/berlusconi-letta-enrico-interna-nuova.jpg"/>
    <p>
      <hi rend="#i">“Ha distrutto l’Italia, mai al governo con Berlusconi“. A sostenerlo non sono stati Grillo o Vendola. Ma è stato a più riprese il presidente incaricato Enrico Letta che nelle prossime ore giurerà come capo di un governo formato da esponenti del Pd e del Pdl. Qui una rassegna delle dichiarazioni più “energiche” nei confronti del centrodestra guidato da Silvio Berlusconi.</hi>
    </p>
    <p>Occorre un grande <hi rend="#b">patto costituente</hi> tra progressisti e moderati che escluda dal governo i populismi di <hi rend="#b">Grillo</hi>, <hi rend="#b">Berlusconi</hi> e <hi rend="#b">Di Pietro</hi> (26-6-12). Il governo si regge su un patto politico chiaro: il Pd si è assunto la responsabilità di stare in una maggioranza con chi ci ha ridotto così, a patto che l’interlocutore non fosse <hi rend="#b">Berlusconi</hi> (3-7-12). L’ipotesi di una grande coalizione col <hi rend="#b">Pdl</hi> dopo le elezioni è molto lontana. E la lontananza è data dal ritorno in campo di <hi rend="#b">Silvio Berlusconi</hi>, che rende questa ipotesi poco credibile” (22-8-12). Quella di una Grande Coalizione col Pdl è una prospettiva completamente affossata dal ritorno di Berlusconi, responsabile della situazione molto negativa nella quale il Paese si è ritrovato” (23-8-12).</p>
    <p>Nella prossima legislatura non possiamo governare con un patto politico con Berlusconi. Ha distrutto il lavoro di <hi rend="#b">Alfano</hi> per rendere il Pdl un normale partito conservatore europeo e l’ha fatto tornare alla logica di Arcore, per noi <hi rend="#b">inaccettabile</hi> (3-10-12). La prospettiva di un Berlusconi-5 la vendetta è una idea <hi rend="#b">repellente</hi> rispetto alla buona politica (1-12-12). Tra Pd e Monti ci sarà dialogo e competizione leale. Il nostro avversario comune è Berlusconi (23-12-12). Se dovesse esserci necessità di governare con un alleato, non potremmo rivolgerci né a Berlusconi né a Grillo: il ragionamento andrà fatto con coloro con cui condividiamo la scelta europeista e dunque con Monti e le forze di centro (28-12-12). Risponderemo colpo su colpo alle parole vergognose sul presidente Napolitano pronunciate da Silvio Berlusconi (31-12-12). Alle <hi rend="#b">bugie</hi> di Berlusconi risponderemo colpo su colpo. Bisognerebbe aprire una commissione parlamentare d’inchiesta <hi rend="#b">su di lui</hi> (2-1-13).</p>
    <p>Il <hi rend="#b">disastro</hi> e la <hi rend="#b">vergogna</hi>. Berlusconi, con lo spettacolo, cerca di far dimenticare entrambi al Paese. Lui è il nostro vero avversario. E dobbiamo battere il suo <hi rend="#b">populismo</hi>. Confidiamo nella memoria degli italiani che sanno che, dopo tre anni di governo Berlusconi, le famiglie e le imprese si trovavano a pagare i mutui cinque volte tanto rispetto a tedeschi e francesi (12-1-13). Berlusconi non torna, perché i danni che ha fatto al Paese sono tanti e gli italiani non hanno una memoria così fallace (14-1-13). L’Italia è stata distrutta da Berlusconi, che sta cercando ancora una volta di rendere questa campagna elettorale ansiogena ai limiti della guerra civile (15-1-13). C’è stato un periodo in cui andando all’estero a noi italiani ci deridevano per il “<hi rend="#b">bunga bunga</hi>” piuttosto che apprezzarci per i tanti cervelli costretti a emigrare (25-1-13). Berlusconi è come <hi rend="#b">Sylvester Stallone</hi> o <hi rend="#b">Jean-Claude Van Damme</hi> nel film I mercenari, come quei personaggi che ritornano e a 65 anni fanno le cose che facevano quando ne avevano a 25: <hi rend="#b">patetico e bollito</hi> (30-1-13).</p>
    <p>La proposta di rimborsare <hi rend="#b">l’Imu</hi> finanziando l’operazione con la tassazione dei capitali italiani in Svizzera non è credibile: perché la fa Berlusconi, perché è basata su premesse che non tengono conto della verità, perché non si poggia sulla possibilità di realizzarla dal punto di vista della solidità politica. Berlusconi è l’uomo che ha fatto quasi fallire l’Italia e che ora si ripropone, rovesciando la verità e facendo promesse irrealizzabili, contando sul fatto che gli italiani ogni tanto hanno la memoria corta. L’alternativa è tra noi e Berlusconi (4-2-13). I voti a Berlusconi? Era assurdo pensare che non ci fosse chi voleva votare per chi difende <hi rend="#b">l’evasione fiscale</hi>, visto che in Italia c’è il 20 per cento di evasione fiscale e gli evasori fiscali votano (8-2-13). Abbiamo chiaro da tempo che l’errore fatto negli anni Novanta e quando abbiamo governato è stato di non riuscire a fare una buona legge sul <hi rend="#b">conflitto di interessi</hi> e la riforma del sistema radiotelevisivo. E anche se i buoi sono scappati dalla stalla, in questa legislatura bisogna rimediare a tutti i costi: il <hi rend="#b">Pd obbligherà Berlusconi</hi> a sciogliere i suoi conflitti di interesse se si vuole ricandidare. Il suo ruolo di tycoon mediatico è emerso in tutta la sua pesantezza anche in questa campagna elettorale.</p>
    <p>Sarebbe cambiata la storia del Paese se la legge si fosse fatta prima, perché Berlusconi ha usato in modo sempre <hi rend="#b">scorretto</hi> il suo potere (21-2-13). Nel dire no a un governo con Berlusconi non dobbiamo avere <hi rend="#b">alcuna ambiguità</hi>, mentre dobbiamo sfidare Grillo senza rincorrerlo (6-3-13). Grande coalizione? Fossimo in Germania e ci fosse la Merkel sarebbe la soluzione perfetta. Purtroppo siamo in Italia e c’è Berlusconi, la vedo <hi rend="#b">complicata</hi>” (8-3-13). L’agenda del Pdl ha un solo punto: la difesa di Berlusconi (9-3-13). Non tenti la destra di rovesciare le cose e usare il monito di Napolitano a coperture delle proprie <hi rend="#b">ingiustificabili manifestazioni</hi> sulle scalinate del Tribunale di Milano. Pensi il Pdl invece a riflettere sulle argomentazioni del Presidente e a rispettare i principi costituzionali di autonomia dei poteri (12-3-13).</p>
    <p>Berlusconi oggi propone un <hi rend="#b">governo della concordia</hi>. Ma con quale coraggio e con quale coerenza lo fa, dal momento che nell’unico caso in cui sostenevamo lo stesso governo per fronteggiare la crisi più grave del dopoguerra ha tolto la spina prima del tempo solo per i suoi interessi, perché voleva andare a fare la campagna elettorale? (20-3-13). Pensare che dopo 20 anni di guerra civile in Italia, nasca un governo <hi rend="#b">Bersani-Berlusconi</hi><hi rend="#b">non ha senso</hi>. Il governissimo come è stato fatto in Germania qui non è attuabile (8-4-13).</p>
    <p>
      <hi rend="#b">di Enrico Letta</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>