<doc sitename="Il Fatto Quotidiano" title="Benigni celebra in tv la Costituzione. E fa ridere canzonando Berlusconi (video) - Il Fatto Quotidiano" author="RQuotidiano" date="2012-12-17" url="http://www.ilfattoquotidiano.it/2012/12/17/benigni-celebra-costituzione-e-fa-ridere-canzonando-berlusconi/449081/" hostname="ilfattoquotidiano.it" description="La Costituzione della Repubblica italiana come protagonista assoluta. Ma anche tanta satira e considerazioni sulle più importanti tematiche di stretta attualità. E non poteva mancare la politica, con il ritorno in campo di Silvio Berlusconi che ha offerto un assist forse insperato a Roberto Benigni per l’apertura de La più bella del mondo, la serata …" categories="Media" tags="Barbara DUrso;Costituzione;John Lennon;Pier Luigi Bersani;Rai;Roberto Benigni;Silvio Berlusconi" fingerprint="ef3357a3e12d5037">
  <main>
    <head rend="h1">Benigni celebra in tv la Costituzione. E fa ridere canzonando Berlusconi (video)</head>
    <graphic src="https://st.ilfattoquotidiano.it/wp-content/uploads/2012/12/benigni-interna-nuova.jpg" alt="Roberto Benigni - La più bella del mondo"/>
    <p>La <hi rend="#b">Costituzione</hi> della Repubblica italiana come protagonista assoluta. Ma anche tanta satira e considerazioni sulle più importanti tematiche di stretta attualità. E non poteva mancare la politica, con il ritorno in campo di <hi rend="#b">Silvio Berlusconi</hi> che ha offerto un assist forse insperato a <hi rend="#b">Roberto Benigni</hi> per l’apertura de <hi rend="#i"> La più bella del mondo</hi>, la serata evento di Rai1 dedicata alla Costituzione. ”S’è ripresentato, Signore pietà.E’ la sesta volta, la settima ha detto che si riposa, anche lui”: è ripartito dal suo bersaglio preferito il comico toscano, che non ha risparmiato nulla al Cavaliere.</p>
    <p>[brightcove]2041557908001[/brightcove]</p>
    <p>”Volevo parlare di cose belle, ma questo dicembre ci sono state due notizie, bruttissime, catastrofiche” ha ironizzato Benigni: “Una la sapete tutti, il 21 dicembre c’è la <hi rend="#b">fine del mondo</hi>, ma non è la più brutta. Un’altra, terrificante, ci ha veramente spappolati tutti: con questa crisi, con tanti italiani che desiderano andare in pensione e non ci possono andare, c’è uno che ci potrebbe andare quando vuole e non c’è verso di mandarcelo. E s’è ripresentato”. Il premio Oscar ha paragona il ritorno di Berlusconi “a quei sequel dei film dell’orrore: <hi rend="#i">Lo Squalo 6</hi>, <hi rend="#i">La mummia</hi>, <hi rend="#i"> Godzilla contro Bersani</hi>… Non si si sa più che fare. Qualcuno può dire che ce l’ho con lui, ma è lui che ce l’ha con noi”.</p>
    <p>Poi un passaggio sull’ospitata durante<hi rend="#i"> DomenicaLive</hi> da <hi rend="#b">Barbara D’Urso</hi>: “Ieri l’avete visto su Canale 5? Andava in onda una sua vecchia intervista del ’94, di un’ora e mezza – ha attaccato il comico – Prima di lui c’erano una famosa pornostar e lo zio di <hi rend="#b">Avetrana</hi>: ho pensato, sta cercando di mettere insieme i moderati”. Berlusconi, ha sottolineato Benigni, “ha parlato di comunisti, lotta alla magistratura. E ho pensato, ‘guarda nel ’94 la gente come ci cascava, se lo facesse adesso…’ Tutti i grandi artisti quando invecchiano tirano fuori i vecchi successi, i comunisti e la lotta alla magistratura sono per lui come <hi rend="#i">Satisfaction</hi> per i <hi rend="#b">Rolling Stones</hi>“. E ancora: “Berlusconi ha un sogno nella testa: vorrebbe fare il presidente della Repubblica…” ha detto Benigni prima della battuta più affilata: “Sarebbe l’unica maniera di vedere la sua immagine dappertutto, di vederlo in una <hi rend="#b">caserma dei carabinieri</hi>“.</p>
    <p>Ad inizio trasmissione il premio Oscar ha voluto “ringraziare tutti gli italiani e i vertici della Rai per la possibilità di realizzare una serata bella su un argomento che più bello non si può”. “I vertici della Rai mi hanno detto: non devi ringraziare noi, ma una persona più importante di noi, il presidente della Repubblica <hi rend="#b">Napolitano</hi>, che saluto con affetto, che mi ha ricevuto con grande cordialità e affetto” ha detto Benigni, il quale poi ha spiegato che il Capo dello Stato “mi ha detto che invece dovevo ringraziare un’altra persona più importante, il Papa”. E il <hi rend="#b">Pontefice</hi>, a sua volta lo ha indirizzato “a nostro Signore: mi ha detto, lo puoi ringraziare, con la mia benedizione. Io allora ho ringraziato il Signore, ma ho sentito una voce che diceva: non devi ringraziare me… Silvio, grazie”.</p>
    <p>D’obbligo, sempre in tema di politica, la canzonatura berlusconiana vista dal punto di vista di Bersani. ”Bersani ha detto: quando Silvio si presenta rende il mio lavoro più facile… Sapesse il mio!” ha insistito Benigni, secondo cui “non si sa cosa abbia in testa, a parte quella cosa là, politicamente dico: quel povero <hi rend="#b">Alfano</hi> l’ha mandato al manicomio con la storia delle primarie… Ora ha detto che vuole fare l’alleanza con <hi rend="#b">Maroni</hi>: ma Maroni, dopo l’incontro, si è detto disorientato”. Ed ecco la battuta sul segretario federale del Carroccio: “Per disorientare Maroni che è abituato a parlare con <hi rend="#b">Bossi</hi> ce ne vole…” Berlusconi, ha continua il ‘piccolo diavolo’ “ha detto che se Monti si candida fa un passo indietro: e allora Mario, facci questo favore, qui a <hi rend="#b">Cinecittà</hi> possiamo anche trovarti delle comparse, dì che ti candidi, così magari si ferma. Poi magari dopo due giorni smentisci, come fa lui”.</p>
    <p>Archiviata la parentesi su Berlusconi, Roberto Benigni si è concentrato sulla modernità della <hi rend="#b">Costituzione</hi>. Ha letto l’articolo 3, che prescrive l’uguaglianza dei cittadini davanti alla legge, senza senza distinzione di sesso, di razza, di lingua, di religione, di opinioni politiche, di condizioni personali e sociali. E ha commentato: “Ma questo l’hanno scritto a <hi rend="#b">Woodstock</hi>, è <hi rend="#i">Imagine</hi> di <hi rend="#b">John Lennon</hi> trent’anni prima. Me li immagino a Montecitorio, come fricchettoni, che si passano il cannone”. E ancora: “Mentre la legge vieta, ti trattiene, fa paura, la Costituzione spinge, ti protegge, ti vuole bene, è la nostra mamma, è tutto a favore. I dieci comandamenti sono tutti un no, la Costituzione è tutto un sì, è la legge del desiderio”.</p>
    <p>Invece, per quanto riguarda il lavoro, il <hi rend="#b">premio Oscar</hi> ha detto che “se non c’è il lavoro, crolla tutto: la repubblica e la democrazia, che sono il corpo e l’anima delle nostre istituzioni”. Poi il crescendo: “Ogni legge che va contro il lavoro è un sacrilegio” ha detto Benigni, secondo cui “quando non c’è lavoro perdiamo tutti, perché quanto lavoriamo modifichiamo noi stessi, è quella la grandezza del lavoro. Nella busta paga troviamo noi stessi: quella paga non è avere, è essere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>