<doc sitename="Il Fatto Quotidiano" title="Berlusconi, Veronica Lario vuole 540 milioni per divorzio. È battaglia - Il Fatto Quotidiano" author="RQuotidiano" date="2014-05-08" url="http://www.ilfattoquotidiano.it/2014/05/08/berlusconi-lespresso-veronica-lario-vuole-da-silvio-540-milioni-per-divorzio-e-guerra/978393/" hostname="ilfattoquotidiano.it" description="Il divorzio da Veronica Lario potrebbe costare a Silvio Berlusconi più di mezzo miliardo di euro. Lo racconta il numero de L’Espresso in edicola da domani. Il settimanale ricostruisce i passaggi fondamentali della trattativa avviata dai team legali degli ex coniugi nel tentativo di chiudere i processi civili, in corso a Milano e a Monza, …" categories="Cronaca" tags="Divorzio;Silvio Berlusconi;Veronica Lario" fingerprint="f9a6c25b0554567b">
  <main>
    <head rend="h1">Berlusconi, Veronica Lario vuole 540 milioni per divorzio. È battaglia</head>
    <graphic src="https://st.ilfattoquotidiano.it/wp-content/uploads/2013/10/berlusconi-lario-interna-640.jpg" alt="Veronica Lario e Silvio Berlusconi"/>
    <p>Il divorzio da<hi rend="#b"> Veronica Lario</hi> potrebbe costare a <hi rend="#b">Silvio Berlusconi</hi> più di mezzo miliardo di euro.</p>
    <p>Lo racconta il numero de <hi rend="#i">L’Espresso</hi> in edicola da domani. Il settimanale ricostruisce i passaggi fondamentali della trattativa avviata dai team legali degli ex coniugi nel tentativo di chiudere<ref target="http://www.ilfattoquotidiano.it/2014/02/18/silvio-berlusconi-e-veronica-lario-hanno-divorziato/885883/"> i processi civili, in corso a Milano e a Monza</ref>, con un unico accordo economico: un </p>
    <p><hi rend="#b">maxi-assegno</hi>definitivo.</p>
    <p>Una trattativa fallita però a causa del0la richiesta di Veronica Lario che, data la vastità del patrimonio di Berlusconi, ha chiesto 540 milioni di euro. Una cifra che l’ex cavaliere ha considerato esagerata per chiudere i contenziosi intorno al loro matrimonio, celebrato nel dicembre 1990 dall’allora sindaco di Milano del Psi <hi rend="#b">Paolo Pillitteri,</hi> dopo la nascita dei figli Barbara, Eleonora e Luigi. Berlusconi si era detto disposto a liquidarle una cifra intorno ai 200 milioni, fra danaro e proprietà, ma non di più. Neanche la metà della somma chiesta dall’ex first lady.</p>
    <p>Ora spetta ai rispettivi team di avvocati civilisti, impegnati nelle due cause parallele: la procedura di separazione, in fase d’appello a Milano, e quella di divorzio, in primo grado a Monza, risolvere la cosa.</p>
    <p>Agli ex coniugi resta ancora la possibilità di riaprire la trattativa e arrivare a un accordo consensuale, ma da ciò che si apprende, i legali stanno lavorando solamente per rendere più vantaggiosa possibile la decisione finale che spetterà ai giudici.</p>
    <p>Tra circa un anno arriverà la sentenza di primo grado, la più importante, perché riguarda il contenuto economico del divorzio. Ad oggi i giudici hanno solamente stabilito l’entità dell’<hi rend="#b">assegno mensile</hi> provvisorio che il leader di Forza Italia deve versare all’ex moglie. Fissato inizialmente <ref target="http://www.ilfattoquotidiano.it/2012/12/28/berlusconi-lario-separazione-ufficiale-a-lei-3-milioni-al-mese-a-lui-patrimonio/456543/">a tre milioni dalla nona sezione civile di Milano</ref> in fase di separazione, e poi ridotto a <ref target="http://www.ilfattoquotidiano.it/2013/10/22/berlusconi-dimezzato-lassegno-a-veronica-lario-paghera-solo-14-milioni/752094/">un milione e 400 mila euro dai giudici di Monza</ref>. Se quest’ultima cifra fosse usata come parametro, la somma che l’ex cavaliere potrebbe dover sborsare raggiungerebbe i 336 milioni di euro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>