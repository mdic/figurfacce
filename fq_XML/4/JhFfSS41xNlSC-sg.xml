<doc sitename="Il Fatto Quotidiano" title="M5S, Bono: &quot;La domanda di democrazia? Quisquilie che ci danneggiano&quot; - Il Fatto Quotidiano" author="RQuotidiano" date="2012-12-13" url="http://www.ilfattoquotidiano.it/2012/12/13/m5s-bono-domanda-di-democrazia-quisquilie-che-ci-danneggiano/444760/" hostname="ilfattoquotidiano.it" description="L’espulsione di Favia e Salsi dal Movimento 5 Stelle è stata “una decisione attesa, non solo giusta ma necessaria. Anzi, io avrei fatto molto prima”, il fuorionda di Favia “era posticcio, comunque anche prima. Favia che rompeva le scatole a tutti a settembre. La Salsi subito dopo”. E poi la domanda di democrazia? “Quisquilie che …" categories="Politica" tags="Beppe Grillo;Davide Bono;Democrazia;Federica Salsi;Gianroberto Casaleggio;Giovanni Favia;Movimento 5 Stelle;Parlamentarie;PD;PDL;Primarie;Primarie PD;Silvio Berlusconi" fingerprint="65ad1df67942746d">
  <main>
    <head rend="h1">M5S, Bono: “La domanda di democrazia? Quisquilie che ci danneggiano”</head>
    <graphic src="https://st.ilfattoquotidiano.it/wp-content/uploads/2012/12/bono5stelle_interna-nuova.jpg" alt="Davide Bono Movimento 5 Stelle"/>
    <p><ref target="http://www.ilfattoquotidiano.it/2012/12/12/movimento-5-stelle-grillo-espelle-giovanni-favia-e-federica-salsi/443548/">L’espulsione di Favia e Salsi dal Movimento 5 Stelle</ref> è stata “una decisione attesa, non solo giusta ma necessaria. Anzi, io avrei fatto molto prima”, <ref target="http://www.ilfattoquotidiano.it/2012/09/06/favia-casaleggio-prende-per-culo-tutti-nei-5-stelle-democrazia-non-esiste/345014/">il fuorionda di Favia </ref>“era posticcio, comunque anche prima. Favia che rompeva le scatole a tutti a settembre. La Salsi subito dopo”. E poi la domanda di <hi rend="#b">democrazia</hi>? “Quisquilie che ci danneggiano”. Sono alcune delle risposte alle domande della Stampa al capogruppo regionale del <hi rend="#b">Movimento 5 stelle </hi>in Piemonte <hi rend="#b">Davide Bono</hi> secondo cui la cacciata dei due consiglieri è stata una “decisione attesa: non solo giusta, ma necessaria. Anzi io avrei fatto molto prima”.</p>
    <p>Del <hi rend="#b">consigliere regionale</hi> dell’Emilia-Romagna Bono dice: “E’ un personaggio particolare: brigava, passava le giornate a parlar male: <hi rend="#b">Grillo cattivo</hi>, <hi rend="#b">Casaleggio cattivone.</hi>.. Gli stava antipatico. Favia ha fatto di tutto per cacciare Casaleggio. E poi voleva far fuori anche Grillo. Voleva impadronirsi del movimento. Si è allargato un po’ troppo, no? Voleva candidarsi in Parlamento, altro che ideali e democrazia! Puttanate. Le regole sono chiare fin dall’inizio, c’è un <hi rend="#b">collegio di garanzia</hi> composto da due persone: <hi rend="#b">Grillo e Casaleggio</hi>. Se non lo accetti e vuoi fare altro sei fuori. Ci sono tanti partiti in cui puoi pensare di influire”. Anche sulla <ref target="http://www.ilfattoquotidiano.it/2012/10/31/5-stelle-a-ballaro-grillo-attacca-federica-salsi-tv-uccide-movimento/399738/">Salsi, che aveva disubbidito alla regola di non andare in tv</ref> ed era stata bollata da Grillo, Bono ha la sua opinione: “Di punto in bianco ha mostrato un grande interesse a mettersi in mostra in tv attaccando Grillo e Casaleggio. Come impazzita di colpo”. <ref target="http://www.ilfattoquotidiano.it/2012/11/05/5-stelle-e-rottura-in-comune-bugani-e-piazza-lasciano-sola-salsi/403987/">Prima isolata dai suoi stessi colleghi</ref> poi espulsa, ma per Bono è tutto in regola: “Contravveniva a una norma non scritta ma accettata. Io estenderei il divieto di andare nei<hi rend="#b"> talk show</hi> anche agli eletti, e per sempre”.</p>
    <p>
      <hi rend="#b">Ascolta l’intervista di Davide Bono a Radio popolare di Milano </hi>
    </p>
    <p>Le discussioni, le <hi rend="#b">critiche</hi> e le domande possono essere espresse solo in un modo: “Non abbiamo congressi. Ci sono <hi rend="#b">assemblee locali</hi> per mandare critiche a Grillo e Casaleggio, che sempre le hanno recepite.” Su Grillo nessun dubbio: “Grillo ha quarant’anni di storia, ha fondato il movimento! Non confondiamo. Lui e Casaleggio non sono segretari di partito. Sono i fondatori. Se uno decide di occuparsi di organizzazione, sbaglia. Fuori”. Un atteggiamento considerato dall’esterno poco democratico: “Ah, siete molto attaccati a questa parola. Ormai i media hanno svuotato le parole. La domanda non ha senso, non so che cosa vuol dire democratico oggi. Metodo sperimentale:<hi rend="#b"> niente segretari</hi>, niente responsabilità organizzative degli eletti. In cui gli iscritti decidono? “Neanche loro, certo” risponde il consigliere. </p>
    <p>Bono poi risponde “Sì” alla domanda se Grillo e Casaleggio possano essere considerati i “<hi rend="#b">padroni</hi>” del M5S, ma considera “ingeneroso il paragone” con il leader del <hi rend="#b">Pdl</hi>: “Berlusconi è presidente e candidato premier, sceglie i candidati, tutto. Grillo e Casaleggio hanno un progetto, creano un contenitore, lo mettono a disposizione degli italiani e non vogliono vederlo distruggere da attacchi pretestuosi di quattro ragazzini”. Nessun difetto domanda l’intervistatore? “Non è un metodo perfetto, ma c’è <hi rend="#b">orizzontalità totale</hi>, piena autonomia degli eletti e due persone come garanti. Negli altri partiti non esiste la democrazia. Gli iscritti votano solo per cordate e c’è una struttura piramidale. Non è vero che i singoli contano. Il <hi rend="#b">Pd</hi> è democratico? Vedi le primarie”. Condivide anche la regola sui soldi dei futuri gruppi parlamentari gestiti da Grillo Bono: “Regola condivisibile, comunicativamente non è stato il massimo, si poteva discutere successivamente. E al giornalista che sottolinea come chi faccia domanda rischia di essere fuori Bono spiega: “Siamo un po’ strani, lo so, ma non vedo problemi di <hi rend="#b">democrazia.</hi> Noi deleghiamo coscientemente organizzazione e comunicazione a livello nazionale a Grillo e Casaleggio. Il movimento nasce nel blog di Grillo gestito da Casaleggio. Se te ne accorgi dopo, o sei tonto o hai fini personalistici. Stiamo cercando di scrivere la storia del Paese e vai a rompere le palle su <hi rend="#b">quisquilie che ci danneggiano</hi>?”.</p>
    <p>L’espulsione dal Movimento 5 Stelle “è la dimostrazione di <hi rend="#b">assenza di democrazia,</hi> perché in questa maniera vengono aggregate persone che aderiscono a un verdetto, non che vogliono costruirlo. La capacità di dibattito e la volontà di confronto vengono di fatto spente” dice la consigliera comunale di Bologna Federica Salsi, commentando il suo allontanamento al movimento da parte di Beppe Grillo a Skytg24. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>