<doc sitename="Il Fatto Quotidiano" title="Decadenza Berlusconi, Stefàno: &quot;Basta intromissioni a discussione del Senato&quot; - Il Fatto Quotidiano" author="RQuotidiano" date="2013-08-27" url="http://www.ilfattoquotidiano.it/2013/08/27/decadenza-berlusconi-stefano/693979/" hostname="ilfattoquotidiano.it" description="“Basta spettacolarizzazioni” sull’incandidabilità di Silvio Berlusconi. A rivolgere l’appello a tutte le forze politiche, e anche ai media, è il presidente della giunta per le immunità del Senato, Dario Stefàno (Sel), che invita anche a rispettare le leggi attualmente in vigore e a riportare la questione “tanto delicata” nell’ambito dei binari e delle sedi istituzionali. …" categories="Politica" tags="Decadenza Berlusconi;Incandidabilità dei Condannati;Senato;Silvio Berlusconi" fingerprint="8da8d62e7befc135">
  <main>
    <head rend="h1">Decadenza Berlusconi, Stefàno: “Basta intromissioni a discussione del Senato”</head>
    <graphic src="https://st.ilfattoquotidiano.it/wp-content/uploads/2013/08/dario-stefano-interna-nuova.jpg"/>
    <p>“Basta <hi rend="#b">spettacolarizzazioni</hi>” sull’incandidabilità di<hi rend="#b"> Silvio Berlusconi</hi>. A rivolgere l’appello a tutte le forze politiche, e anche ai media, è il presidente della giunta per le immunità del Senato, <hi rend="#b">Dario Stefàno</hi> (Sel), che invita anche a rispettare le leggi attualmente in vigore e a riportare la questione “tanto delicata” nell’ambito dei binari e delle <hi rend="#b">sedi istituzionali</hi>.</p>
    <p>“Negli ultimi giorni – dichiara Stefàno – si stanno susseguendo <hi rend="#b">interventi</hi> e si stanno esponendo punti di vista che considero tutti <hi rend="#b">autorevoli</hi> e ricchi di contenuti anche in buona parte <hi rend="#b">condivisibili</hi>“. “Si tratta di auspici e, a volte, persino di <hi rend="#b">suggerimenti</hi> che alimentano il dibattito politico e mirano a guidarlo entro coordinate legaliste alle quali la giunta per prima e, sin dall’inizio dei suoi lavori, ha ispirato il proprio <hi rend="#b">percorso</hi>“. “Nessuna riflessione e nessuna <hi rend="#b">problematicità</hi> – prosegue il senatore di Sel – ci sfugge o ci è sfuggita a cominciare dall’idea, condivisa all’unanimità, di interpretare la previsione di <hi rend="#b">immediatezza</hi> in modo da coordinarla con le invalicabili <hi rend="#b">prerogative difensive</hi> che io e la giunta vorremmo fossero sempre riconosciute a tutti i parlamentari, grandi o piccoli che siano, più o meno autorevoli”.</p>
    <p>Il presidente della Giunta, dunque, assicura nuovamente che i lavori del Senato <hi rend="#b">garantiranno</hi> sia la necessità di arrivare ad una decisione rapida, che i diritti alla difesa del <hi rend="#b">condannato</hi>. “E’ il nostro modo – prosegue , che rivendico con convinzione, di prestare fede all’autorevolissimo invito del presidente <hi rend="#b">Napolitano</hi> a vivere questa delicata fase politica con la <hi rend="#b">serietà</hi> dei comportamenti e delle parole. Una serietà che si deve riconoscere alle decisioni definitive della magistratura”, sottolinea il presidente della giunta. “Ma se potessi spingermi oltre, pur sempre nel recinto delle mie<hi rend="#b"> funzioni istituzionali</hi> – afferma Stefàno – vorrei segnalare come uno degli aspetti di questa serietà istituzionale gridata da tutti, dovrebbe essere quello di <hi rend="#b">attendere</hi> la sede istituzionale entro la quale sviluppare il dibattito giuridico e politico e cioè: prima la giunta e poi l’aula del <hi rend="#b">Senato</hi>“.</p>
    <p>“Temo che confondere i punti di vista, introducendo ogni giorno un’idea illuminata o <hi rend="#b">risolutiva</hi>, o suggerendo scenari, tecniche di rinvio e <hi rend="#b">scappatoie</hi> elusive (tutto ciò che insomma fuoriesce dalla dialettica procedimentale prevista dall’iter di convalida delle elezioni) si risolva in una<hi rend="#b"> involontaria intromissione</hi> non solo nella decisione degli organi preposti, ma anche nella libertà difensiva di cui Berlusconi dovrebbe godere in piena autonomia e <hi rend="#b">serenità</hi>. Nonché nella autonomia del relatore che non ha ancora formulato alcuna proposta su cui discutere e al quale sarebbe giusto assicurare piena serenità di <hi rend="#b">approfondimento</hi>“.</p>
    <p>Dal presidente della Giunta, quindi, arriva uno <hi rend="#b">stop</hi> alle continue speculazioni che politici di ogni schieramento elaborano in questi giorni – anche a mezzo <hi rend="#b">stampa</hi> – sul futuro di Berlusconi in parlamento. “La giustizia mediatica – conclude Stefàno – partorisce a volte i suoi <hi rend="#b">epigoni</hi>, ma temo che l’attuale <hi rend="#b">spettacolarizzazione</hi> di una vicenda che ogni giorno conosce favorevoli e contrari, renda più difficile l’attuazione di quegli auspici di <hi rend="#b">serietà</hi> e rigore ai quali vorremmo restare fedeli per il rispetto che si deve a tutti gli organi coinvolti, <hi rend="#b">giustizia</hi> compresa, ma anche al <hi rend="#b">capo dello Stato</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>