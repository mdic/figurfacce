<doc sitename="Il Fatto Quotidiano" title="Meloni: &quot;Mi vergogno del Pdl&quot;. La replica: &quot;Non sputare nel piatto in cui mangi&quot; - Il Fatto Quotidiano" author="RQuotidiano" date="2013-02-09" url="http://www.ilfattoquotidiano.it/2013/02/09/meloni-mi-sono-vergognata-del-pdl-replica-non-sputare-nel-piatto-in-cui-mangi/494512/" hostname="ilfattoquotidiano.it" description="“Anche a me è capitato nel Pdl di vergognarmi dei miei compagni di viaggio, di vergognarmi di quello che il partito faceva, della sua incapacità di capire che la crisi della politica è anche figlia di questa deriva oligarchica che i partiti hanno avuto”. Ospite de “Il Sorpasso” su Sky Tg24, Giorgia Meloni, fondatrice di …" categories="Politica" tags="Angelino Alfano;Daniela Santanchè;Fratelli dItalia;Giorgia Meloni;Guido Crosetto;PDL;Silvio Berlusconi" fingerprint="9ff83686df0b13f">
  <main>
    <head rend="h1">Meloni: “Mi vergogno del Pdl”. La replica: “Non sputare nel piatto in cui mangi”</head>
    <graphic src="https://st.ilfattoquotidiano.it/wp-content/uploads/2012/11/alfano-meloni-interna-nuova.jpg" alt="Giorgia Meloni e Angelino Alfano"/>
    <p>“Anche a me è capitato nel <hi rend="#b">Pdl</hi> di vergognarmi dei miei compagni di viaggio, di vergognarmi di quello che il partito faceva, della sua incapacità di capire che la crisi della politica è anche figlia di questa deriva oligarchica che i partiti hanno avuto”. Ospite de “Il Sorpasso” su <hi rend="#i">Sky Tg24</hi>, <hi rend="#b">Giorgia Meloni</hi>, fondatrice di <hi rend="#b">Fratelli d’Italia</hi>, si toglie qualche sassolino dalle scarpe. Di quali compagni di viaggio si è vergognata, chiede l’intervistatore. “Non c’è bisogno di fare nomi – la risposta – li conosciamo tutti quanti. Mi sono vergognata di un partito che permetteva ad uno come <hi rend="#b">Fiorito</hi> di autosospendersi anziché cacciarlo a calci immediatamente. Mi sono vergognata di un certo imbarazzo con il quale ci si è approcciati ad alcune vicende di fronte alle quali bisognava banalmente chiedere ai diretti interessati spiegazioni e reagire di conseguenza”.</p>
    <p>Scandali a parte, fioccano giudizi sugli ex compagni di partito, oggi semplici alleati nell’apparentamento per un posto in Parlamento alle prossime elezioni. A cominciare dal segretario del Pdl, <hi rend="#b">Angelino Alfano</hi>, che viene definito “una bravissima persona” e un “amico”. Ma, dice la Meloni, “avrebbe dovuto avere più coraggio”. “Io – aggiunge l’ex ministro – sarei stata più dura su molte cose, avrei tenuto una linea politica diversa rispetto al governo Monti. E avrei tenuto fede ad alcuni impegni presi”.</p>
    <p>A cominciare probabilmente dalle primarie, vera sconfitta di Alfano, cui la stessa Meloni era candidata. Come che sia, l’ira degli ex compagni del Pdl si è immediatamente fatta sentire. A cominciare da <hi rend="#b">Maurizio Bianconi</hi>, che alla vergogna dell’ex ministro ha replicato con il più semplice dei proverbi: “Non si sputa nel piatto in cui si mangia”. “Non mi pare – ha detto Bianconi – che sia il miglior modo di dimostrare una volontà di separazione pacifica, dichiarare a posteriori di vergognarsi di aver appartenuto a un partito di cui ad oggi si è alleati, dal quale si trae e si è tratta linfa vitale per la propria esistenza, e nel quale ancora orgogliosamente militano amici di tante battaglie di colei che si vergogna. Dispiace che si dica così – ha aggiunto Bianconi – quando mai le sono mancati il rispetto, le posizioni di prestigio, la stima e tutti gli ausili richiesti. E dispiace non perché in questa dichiarazione si mostra ingratitudine, ma perché si mostra assenza di rispetto, di amore per la verità, di riconoscenza. E perché si viene meno un principio base del saper vivere: non si sputa mai nel piatto in cui si è mangiato e in cui ancora si mangia. Aspettiamo fiduciosi smentite o scuse”.</p>
    <p>Ancora più dura la pasionaria del Pdl <hi rend="#b">Daniela Santanché</hi>, pronta a tutelare il buon nome del suo partito. “Sono stupita – ha detto – della vergogna che dice di aver provato Giorgia Meloni per quando stava nel Pdl. Come mai non si vergognava quando è stata nominata ministro del governo Berlusconi? E non si vergognava – continua la nota – quando ogni anno percepiva ben <hi rend="#b">350mila euro</hi> per <hi rend="#b">Atreju</hi>? E non si vergognava quando faceva fuoco e fiamme pur di ottenere la presenza di Berlusconi nei dibattiti? E se non si vergognava allora, ma oggi di che si vergogna? Che cosa è cambiato? E se prova vergogna a scoppio ritardato, allora perché non ha avuto il coraggio di navigare in mare aperto – conclude Santanchè – senza il salvagente dell’apparentamento? Forse per la vergogna di dire che da sola teme di non raggiungere il <hi rend="#b">2 per cento</hi>?”.</p>
    <p>E una bacchettata, a dire il vero, è arrivata anche dal compagno di partito <hi rend="#b">Guido Crosetto</hi>, reduce dall’autocritica pubblica dopo un ricovero per avere fumato 150 sigarette in un giorno, e oggi dispensatore di consigli di buon senso. “Giorgia Meloni – ha detto – sbaglia a tirare sassi nell’aia del Pdl. Si vede che non è nata in campagna, altrimenti saprebbe che l’unico risultato è che per mezz’ora starnazzano oche, muggiscono vacche, abbaiano cani fedeli o si nascondono i conigli. Ciò detto – ha agigunto – trovo assurdo criticarla per aver attaccato Fiorito ed altri approfittatori confessi. Il primo che è consapevole dei danni fatti da questa gentaglia al centrodestra è proprio Berlusconi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>