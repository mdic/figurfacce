<doc sitename="Il Fatto Quotidiano" title="Berlusconi resta a terra" author="RQuotidiano" date="2013-12-18" url="http://www.ilfattoquotidiano.it/2013/12/18/berlusconi-invitato-al-vertice-ppe-a-bruxelles-ma-la-procura-nega-lespatrio/818019/" hostname="ilfattoquotidiano.it" description="Silvio Berlusconi resta a terra. Il leader di Forza Italia era stato invitato a un vertice del Partito popolare europeo a Bruxelles, ma non partirà per il Belgio. Dopo la condanna a quattro anni nel processo Mediaset, al Cavaliere infatti è stato ritirato il passaporto. E nonostante il pressing degli avvocati sulla procura di Milano, …" categories="Politica" tags="Bruxelles;Forza Italia;Partito Popolare;Passaporto;Silvio Berlusconi" fingerprint="f5aed470fb23f019">
  <main>
    <head rend="h1">Berlusconi invitato al vertice Ppe a Bruxelles. Ma la procura nega l’espatrio</head>
    <graphic src="https://st.ilfattoquotidiano.it/wp-content/uploads/2013/12/berlusconi-aereo-640.jpg" alt="Silvio Berlusconi"/>
    <p><hi rend="#b">Silvio Berlusconi</hi> resta a terra. Il leader di <hi rend="#b">Forza Italia</hi> era stato invitato a un vertice del <hi rend="#b">Partito popolare europeo</hi> a <hi rend="#b">Bruxelles</hi>, ma non partirà per il Belgio. Dopo la condanna a quattro anni nel processo Mediaset, al Cavaliere infatti è stato ritirato il <hi rend="#b">passaporto</hi>. E nonostante il pressing degli avvocati sulla procura di Milano, come riporta il <hi rend="#i">Corriere della Sera</hi>, i magistrati hanno ribadito che “le leggi in vigore non consentono <hi rend="#b">l’espatrio del condannato</hi>“.</p>
    <p>Niente da fare, dunque, per l’ex premier. E dire che nella capitale belga ci sarebbe andato volentieri. Almeno per ricucire i rapporti con il <hi rend="#b">Ppe</hi>, che negli ultimi tempi non erano dei migliori. Le prime frizioni si erano registrate dopo la sentenza Mediaset, quando<ref target="http://www.ilfattoquotidiano.it/2013/08/23/berlusconi-condannato-anche-ppe-molla-porte-chiuse-a-forza-italia-bis/690448/"> da Bruxelles era trapelato un certo imbarazzo</ref> ad avere in seno al movimento un condannato per <hi rend="#b">frode fiscale</hi>. E il pretesto per consumare lo strappo si era presentato con la<hi rend="#b"> rottura del Pdl</hi>:<ref target="http://www.ilfattoquotidiano.it/2013/11/21/popolari-europei-stop-a-berlusconi-forza-italia-nel-ppe-dobbiamo-rifletterci/784757/"> Joseph Daul, presidente Ppe, aveva detto di “volere riflettere”</ref> prima di accogliere la ri-neonata Forza Italia tra le braccia del partito.</p>
    <p>Nonostante le tensioni, comunque, a Berlusconi è arrivato l’invito per il vertice al castello di Meise, alle porte di Bruxelles. Alla riunione, il Cavaliere avrebbe incontrato il figliol prodigo <hi rend="#b">Angelino Alfano</hi> e il leader Udc <hi rend="#b">Pierferdinando Casini</hi>. Ma le leggi non lo consentono: niente passaporto, niente espatrio. Eppure, i legali dell’ex premier non hanno rinunciato a fare pressioni sulla procura di Milano: all’interno dell’<hi rend="#b">area Schengen</hi>, ragionano gli avvocati, e “si applicano le regole europee sulla <hi rend="#b">libera circolazione</hi> delle persone e non le leggi nazionali precedenti allo stesso trattato di Schengen”.</p>
    <p>Ma, a quanto pare, per i magistrati permane il pericolo di fuga all’estero. Meno di un mese fa, d’altra parte, lo stesso Berlusconi aveva detto, sempre secondo il <hi rend="#i">Corriere</hi>, che <ref target="http://www.ilfattoquotidiano.it/2013/11/15/berlusconi-avessi-il-passaporto-me-ne-andrei-ad-antigua/778542/">“se avesse il passaporto se ne andrebbe ad Antigua“</ref>. La realtà ben altra, purtroppo per lui. Altro che Antille, di qui a poco per il Cavaliere non sarà facile neanche andare a Roma. Una volta partito l’affidamento in prova ai servizi sociali, infatti, l’ex premier dovrà informare l’autorità giudiziaria di tutti gli spostamenti al di fuori della </p>
    <p><hi rend="#b">Lombardia</hi>, che saranno consentiti solo per necessità documentate.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>