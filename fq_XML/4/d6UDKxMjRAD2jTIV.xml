<doc sitename="Il Fatto Quotidiano" title="Berlusconi: &quot;Alte cariche dello Stato non estranee al disegno sinistra-pm&quot; - Il Fatto Quotidiano" author="RQuotidiano" date="2013-12-06" url="http://www.ilfattoquotidiano.it/2013/12/06/berlusconi-alte-cariche-dello-stato-non-estranee-al-disegno-sinistra-pm/803772/" hostname="ilfattoquotidiano.it" description="Questa volta è meno esplicito del solito: “L’intreccio fra logiche politiche della sinistra e strumenti giudiziari sta mettendo seriamente in pericolo il concetto stesso di libertà, democrazia, stato di diritto”. Silvio Berlusconi in una lettera ai parlamentari Forza Italia afferma che a “questo disegno, dispiace dirlo, non son estranei i più alti organi di garanzia …" categories="Politica" tags="Corte Costituzionale;Forza Italia;Silvio Berlusconi" fingerprint="1cbf13355c2a9b3f">
  <main>
    <head rend="h1">Berlusconi: “Alte cariche dello Stato non estranee al disegno sinistra-pm”</head>
    <graphic src="https://st.ilfattoquotidiano.it/wp-content/uploads/2013/12/berlusconi-napolitano-640.jpg" alt="berlusconi e napolitano"/>
    <p>Questa volta è meno esplicito del solito: “L’intreccio fra logiche politiche della sinistra e strumenti giudiziari sta mettendo seriamente in pericolo il concetto stesso di libertà, democrazia, stato di diritto”.<hi rend="#b"> Silvio Berlusconi</hi> in una lettera ai parlamentari<hi rend="#b"> Forza Italia</hi> afferma che a “questo disegno, dispiace dirlo, non son estranei <hi rend="#b">i più alti organi di garanzia</hi> delle nostre Istituzioni”. La<hi rend="#b"> Corte Costituzionale</hi> che costringe a produrre finalmente una legge elettorale degna di questo nome? Il presidente della Repubblica <hi rend="#b">Giorgio Napolitano</hi> “colpevole” di essere sordo a tutti gli “ordini” impartiti dal Cavaliere che pretende la grazia? Il presidente del Senato <hi rend="#b">Piero Grasso</hi> che ha “coordinato” il voto sulla decadenza da senatore? C’è quasi l’imbarazzo della scelta se si volesse identificare quei “più alti organi di garanzia”. </p>
    <p><hi rend="#b">La ripresa della campagna elettorale permanente. E Renzi: “Attenti, è il più bravo”</hi><lb/>Potrebbe essere la ripartenza dell’ex presidente del Consiglio dopo il voto del 27 novembre. D’altronde prevede il ritorno al voto molto prima del 2015, come garantiscono i componenti del governo e i partiti della maggioranza residua. “Il vostro impegno, come massimi dirigenti del nostro movimento politico – scrive Berlusconi ai parlamentari di Forza Italia – deve essere attivo e quotidiano: l’adesione è solo il primo passaggio di un ruolo fondamentale che dovrete giocare nel Parlamento e nel Paese anche in vista delle elezioni europee e di possibili elezioni politiche nei prossimi mesi”. E infatti <hi rend="#b">Matteo Renzi</hi> – che si prepara all’investitura da segretario <ref target="http://www.ilfattoquotidiano.it/2013/12/06/primarie-pd-romano-prodi-cambia-idea-andro-a-votare/803325/">del Pd nelle primarie di domenica prossima</ref> – dimostra di temerlo ancora: “Berlusconi ha dimostrato di essere<hi rend="#b"> il più bravo di tutti</hi> a promettere cose che poi non fa, ma attenzione, ha anche dimostrato di essere il più bravo di tutti in <hi rend="#b">campagna elettorale</hi>. Noi lo dimentichiamo sempre, poi però piangiamo per i cinque anni successivi. Io vorrei che non lo si sottovalutasse perché vorrei cominciare a ridere”.</p>
    <p><hi rend="#b">Berlusconi: “Noi unica opposizione a un governo che ci ha deluso”</hi><lb/>Quindi il Cavaliere galvanizza i suoi: “Forza Italia è oggi l’unica vera opposizione non soltanto al governo che ci ha gravemente deluso ed è venuto meno agli impegni – per esempio <hi rend="#b">in materia fiscale e di tagli alla spesa</hi> – assunti all’atto della sua formazione, ma anche ad un sistema nel quale l’intreccio fra logiche politiche della sinistra e sistemi giudiziari sta mettendo seriamente in pericolo il concesso di libertà, democrazia, stato di diritto”. Questo disegno, continua l’ex senatore – al quale non son estranei i più alti organi di garanzia delle nostre Istituzioni, può essere fermato solo se saremo sufficientemente forti, compatti, presenti fra la gente, capaci di far capire a tutti la gravità della situazione nella quale la nostra Nazione si è ritrovata”. </p>
    <p><hi rend="#b">Ricostruzione e riorganizzazione: “Struttura agile e aperta sul territorio”</hi><lb/>L’energia è quindi tutta protesa verso la <hi rend="#b">ricostruzione</hi> del partito e all’<hi rend="#b">organizzazione</hi> in vista dei prossimi appuntamenti elettorali, che potrebbero non essere – secondo Berlusconi – solo le europee. “Si apre ora la fase costituente di Forza Italia – si legge nella nota spedita a deputati e senatori di Forza Italia – nella quale un ruolo fondamentale toccherà ai parlamentari che saranno chiamati, insieme ai consiglieri regionali e ad altre figure di spicco, a costituire in ogni regione i comitati che gestiranno la fase di riorganizzazione del nostro movimento nelle realtà locali”. Il leader ricorda agli eletti che è “indispensabile” provvedere “subito all’adesione” al partito: “La sede nazionale potrà così procedere alla convocazione dei comitati regionali in modo ordinato e regolare”. E aggiunge: “E’ superfluo richiamare la vostra attenzione sull’importanza cruciale di organizzare subito una struttura agile, aperta, che sia capace di dialogare in modo capillare con il territorio”.</p>
    <p><hi rend="#b">Il piano “d’attacco”: un tridente con i club Forza Silvio, un partito rilanciato e eletti</hi><lb/>E l’idea di struttura di Berlusconi è emersa: un “<hi rend="#b">tridente</hi>” organizzativo formato dai club “Forza Silvio”, da un partito rilanciato e dagli eletti a tutti i livelli dall’Europa ai Comuni. Un gioco in attacco. Primo appuntamento del rinato movimento, domenica 8 dicembre all’auditorium Conciliazione di Roma, con la convention dei club “Forza Silvio”, proprio in contemporanea delle primarie del Pd. “Siamo già a 3mila club certificati – ha ricordato <hi rend="#b">Renato Brunetta</hi> – ritengo possiamo arrivare presto ai 10mila. I club avranno compiti di controllo dei voti, incarichi organizzativi e sociali con il rispetto e l’aiuto verso chi è più debole”. “Non abbiamo bisogno di cercare leader nel centrodestra – ha sottolineato Brunetta – lo abbiamo già ed è Silvio Berlusconi. Se l’Europa dichiarasse illegittima la decadenza di Berlusconi per l’applicazione retroattiva delle legge Severino – il Cavaliere sarà leader ancora di più”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>