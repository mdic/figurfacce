<doc sitename="Il Fatto Quotidiano" title="Intercettazioni, Brunetta: &quot;Anormale ascoltare il Quirinale, serve la riforma&quot; - Il Fatto Quotidiano" author="RQuotidiano" date="2013-05-17" url="http://www.ilfattoquotidiano.it/2013/05/17/intercettazioni-brunetta-anormale-ascoltare-capo-dello-stato-serve-riforma/597441/" hostname="ilfattoquotidiano.it" description="La riforma delle intercettazioni deve essere fatta “con uno spirito che non sia contro qualcuno. Non deve essere contro i magistrati pensando di privarli di uno strumento fondamentale di indagine, non deve essere contro i giornalisti, che ovviamente devono poter avere la libertà di informare, ma non deve essere neanche contro i terzi estranei che …" categories="Politica" tags="Ddl Intercettazioni;Gaetano Quagliariello;Intercettazioni;PDL;Renato Brunetta;Silvio Berlusconi" fingerprint="ace54c335d28b123">
  <main>
    <head rend="h1">Intercettazioni, Brunetta: “Anormale ascoltare il Quirinale, serve la riforma”</head>
    <graphic src="https://st.ilfattoquotidiano.it/wp-content/uploads/2013/04/brunetta-interna-nuova.jpg"/>
    <p>La <hi rend="#b">riforma delle intercettazioni</hi> deve essere fatta “con uno spirito che non sia contro qualcuno. Non deve essere contro i magistrati pensando di privarli di uno strumento fondamentale di indagine, non deve essere contro i giornalisti, che ovviamente devono poter avere la libertà di informare, ma non deve essere neanche contro i terzi estranei che finiscono per caso dentro le intercettazioni in cui parlano di vicende che non hanno nulla a che fare con l’indagine”. Lo dice il <hi rend="#b">vicepresidente</hi> del <hi rend="#b">Csm</hi><hi rend="#b">Michele Vietti</hi>, intervistato da <hi rend="#i">Tg2</hi><hi rend="#i">Punto di Vista</hi>. “Credo che si debba introdurre un’udienza-stralcio in cui si selezionano le notizie rilevanti ai fini del processo e a quelle irrilevanti. Queste ultime – ha aggiunto – vanno distrutte”. </p>
    <p>Ma il <hi rend="#b">Pdl</hi> intanto torna all’attacco. La questione appare tutt’altro che secondaria come si sono affrettati a precisare gli esponenti del centrodestra. Perché oggi sul nodo <hi rend="#b">intercettazioni</hi> interviene di nuovo il capogruppo del Popolo delle Libertà alla Camera <hi rend="#b">Renato Brunetta</hi>: “Non è normale – dice – che si facciano intercettazioni sul capo dello Stato” o, come in passato per <hi rend="#b">Silvio Berlusconi</hi>, sul premier. “Per questo – aggiunge – occorre una riforma del sistema delle intercettazioni per limitare gli abusi e una nuova regolazione dei poteri dell’ordine giudiziario”. “Non è normale – insiste l’ex ministro – che si intercetti il Capo dello Stato. Non è normale che questi debba investire la Corte costituzionale per ottenere la distruzione delle intercettazioni. Non è normale che si intercetti il presidente del Consiglio, come è successo a Berlusconi”. “Per questo – conclude Brunetta – occorre una riforma del sistema delle intercettazioni che ne limiti gli abusi e serve una nuova regolamentazione dei poteri dell’ordine giudiziario, che non è un potere ma un ordine in quanto la magistratura non è eletta dal popolo”.</p>
    <p>In mattinata il ministro per le Riforme Istituzionali <hi rend="#b">Gaetano Quagliariello</hi> aveva precisato: “<ref target="http://www.ilfattoquotidiano.it/2013/05/16/intercettazioni-palma-non-priorita-pdl-pronto-ddl-responsabilita-toghe/595667/">Le intercettazioni non fanno parte del programma di governo</ref>, poi è chiaro che il parlamento porterà delle proposte di legge. Sarebbe un errore vederci sempre un’operazione politica, non c’è nessuna operazione. La nostra intesa di governo può essere minata o rafforzata sulle cose che abbiamo deciso di fare insieme”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>