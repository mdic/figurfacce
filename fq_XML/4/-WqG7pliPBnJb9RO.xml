<doc sitename="Il Fatto Quotidiano" title="&quot;Insabbiò caso escort-Berlusconi. A processo il procuratore di Bari Laudati&quot; - Il Fatto Quotidiano" author="RQuotidiano" date="2013-03-19" url="http://www.ilfattoquotidiano.it/2013/03/19/escort-procuratore-laudati-rinviato-a-giudizio-per-aver-favorito-berlusconi-e-tarantini/535109/" hostname="ilfattoquotidiano.it" description="Ha cercato di “insabbiare le indagini relative al caso escort” che vede coinvolti Gianpaolo Tarantini e Silvio Berlusconi. Con queste accuse la procura di Lecce ha chiesto di rinviare a giudizio il procuratore capo di Bari Antonio Laudati e l’ex pubblico ministero Giuseppe Scelsi. Le ipotesi di reato sono abuso di ufficio e, solo per …" categories="Giustizia" tags="Abuso d’ufficio;Antonio Laudati;Csm;Favoreggiamento;Gianpaolo Tarantini;Giuseppe Scelsi;Procura di Bari;Rinvio a giudizio;Silvio Berlusconi" fingerprint="e5c46f65e9bad13c">
  <main>
    <head rend="h1">“Insabbiò caso escort-Berlusconi. A processo il procuratore di Bari Laudati”</head>
    <graphic src="https://st.ilfattoquotidiano.it/wp-content/uploads/2012/11/laudati_interna_nuova.jpg" alt="Antonio Laudati"/>
    <p>Ha cercato di “insabbiare le indagini relative al caso escort” che vede coinvolti <hi rend="#b">Gianpaolo Tarantini</hi> e <hi rend="#b">Silvio Berlusconi</hi>. Con queste accuse la procura di Lecce ha chiesto di<hi rend="#b"> rinviare a giudizio</hi> il procuratore capo di Bari <hi rend="#b">Antonio Laudati</hi> e l’ex pubblico ministero<hi rend="#b"> Giuseppe Scelsi</hi>. Le ipotesi di reato sono <hi rend="#b">abuso di ufficio</hi> e, solo per Laudati, anche <hi rend="#b">favoreggiamento</hi>.</p>
    <p>La vicenda è quella relativa alla gestione <ref target="http://www.ilfattoquotidiano.it/2011/09/20/caso-escort-il-procuratore-laudati-indagato-a-lecce-avrebbe-ostacolato-linchiesta/158635/">dell’inchiesta sulle escort</ref> che l’imprenditore barese </p>
    <p><hi rend="#b">Tarantini</hi>procurava all’ex presidente del Consiglio</p>
    <p><hi rend="#b">Berlusconi</hi>per le feste nelle sue residenze. Secondo la Procura di Lecce,</p>
    <p><ref target="http://www.ilfattoquotidiano.it/2012/09/25/inchiesta-escort-procuratore-di-bari-laudati-indagato-per-favoreggiamento-a-berlusconi/363370/">Laudati avrebbe aiutato sia Tarantini, sia, indirettamente, Berlusconi</ref>a eludere le indagini sul presunto giro di prostitute gestito dal primo. In particolare avrebbe fatto in modo che venissero rallentate le indagini sul filone ‘escort’. Inoltre il procuratore</p>
    <p><hi rend="#b">Valentino Cataldo Motta</hi>sostiene, nell’avviso di conclusione delle indagini, che Laudati “nello svolgimento delle funzioni di procuratore avrebbe intenzionalmente arrecato ingiusto danno ai magistrati Giuseppe Scelsi e</p>
    <p><hi rend="#b">Desiree Digeronimo</hi>, consistito nella indebita aggressione alla sfera della personalità per essere stati i due magistrati illecitamente sottoposti da parte della Guardia di finanza a investigazioni e ad abusivo controllo della loro attività professionale e della loro immagine”. Scelsi è invece accusato di aver disposto</p>
    <p><hi rend="#b">intercettazioni</hi>su un’utenza telefonica per danneggiare una sua collega.</p>
    <p>Tutto è iniziato nel luglio del 2011 quando l’ex pm Scelsi – titolare dell’inchiesta escort fino al trasferimento in Procura generale – ha presentato un <hi rend="#b">esposto</hi> al Csm in cui <ref target="http://www.ilfattoquotidiano.it/2011/09/07/scelsi-lindagine-sulle-escort-di-berlusconi-fu-ostacolata-dalla-procura-e-dal-governo/155839/">accusava Laudati di aver ostacolato le indagini e accelerato il suo trasferimento.</ref> Secondo il racconto fatto da Scelsi ai procuratori di Lecce, Laudati, arrivato a Bari nell’estate del 2009 quando il <hi rend="#b">caso Tarantini-D’Addario-Berlusconi</hi> era già esploso, avrebbe avviato un’indagine parallela con accertamenti “extra” svolti da militari della <hi rend="#b">Guardia di finanza</hi> a lui fedeli. Stando a quanto narrato da Scelsi e da altri testimoni, Laudati, ancor prima di prendere possesso del suo incarico, avrebbe inoltre partecipato a una riunione con gli investigatori invitandoli sostanzialmente a <hi rend="#b">bloccare</hi> tutto. Il magistrato ha sostenuto che il neoprocuratore si presentò con “un amico″ dell’allora ministro della Giustizia, <hi rend="#b">Angelino Alfano</hi>, e che spiegò di essere stato inviato a Bari dal ministero. Inoltre Laudati affiancò a Scelsi i colleghi <hi rend="#b">Eugenia Pontassuglia</hi> e <hi rend="#b">Ciro Angelillis</hi> e l’inchiesta su Tarantini e le escort, invece che essere chiusa immediatamente come previsto, fu tenuta aperta per altri due anni.</p>
    <p>A richiedere il processo per Laudati e Scelsi ora è stato il procuratore capo di Lecce, Motta, ma la richiesta di rinvio a giudizio non è stata notificata agli indagati, bensì inviata al <hi rend="#b">Consiglio superiore della magistratura</hi> che ha avviato la <ref target="http://www.ilfattoquotidiano.it/2013/02/11/escort-csm-apre-fascicolo-per-trasferimento-del-pm-barese-laudati/495986/">procedura per il trasferimento d’ufficio per incompatibilità a carico di Laudati.</ref> Il procuratore sarà ascoltato a Palazzo dei Marescialli l’8 aprile.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>