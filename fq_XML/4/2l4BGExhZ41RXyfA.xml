<doc sitename="Il Fatto Quotidiano" title="Amnistia e indulto, il ministro Cancellieri: &quot;Non riguarderanno Berlusconi&quot; - Il Fatto Quotidiano" author="RQuotidiano" date="2013-10-11" url="http://www.ilfattoquotidiano.it/2013/10/11/amnistia-e-indulto-ministro-cancellieri-non-riguarderanno-berlusconi/740150/" hostname="ilfattoquotidiano.it" description="Amnistia e indulto non riguarderanno Silvio Berlusconi. Il ministro della Giustizia Annamaria Cancellieri esclude che i provvedimenti per risolvere il sovraffollamento delle carceri italiane riguarderanno anche il leader del Popolo della libertà. “Penso proprio di no”, ha commentato intervistata da Giovanni Minoli a Mix24, su Radio24. Il ministro ha anche assicurato di non aver avuto “nessuna …" categories="Politica" tags="Amnistia;Anna Maria Cancellieri;Giustizia;Indulto;Silvio Berlusconi" fingerprint="89c07320cea11133">
  <main>
    <head rend="h1">Amnistia e indulto, il ministro Cancellieri: “Non riguarderanno Berlusconi”</head>
    <graphic src="https://st.ilfattoquotidiano.it/wp-content/uploads/2013/05/cancellieri_interna.jpg" alt="Anna Maria Cancellieri"/>
    <p><hi rend="#b">Amnistia e indulto</hi> non riguarderanno <hi rend="#b">Silvio Berlusconi</hi>. Il ministro della Giustizia <hi rend="#b">Annamaria Cancellieri</hi> esclude che i provvedimenti per risolvere il sovraffollamento delle carceri italiane riguarderanno anche il leader del Popolo della libertà. “Penso proprio di no”, ha commentato intervistata da Giovanni Minoli a <hi rend="#i">Mix24</hi>, su <hi rend="#i">Radio24</hi>. Il ministro ha anche assicurato di non aver avuto “nessuna pressione dal Quirinale”. Anche se non sarà beneficiato il Cavaliere, <ref target="http://www.ilfattoquotidiano.it/2013/10/09/amnistia-e-indulto-clemenza-che-potrebbe-cancellare-scandali-nelle-regioni/737785/">il provvedimento di clemenza potrebbe “salvare” decine di consiglieri indagati</ref> per l’uso “allegro” di fondi pubblici.</p>
    <p>Il ministro dice di avere “le idee chiare” sulla legge da proporre su amnistia e indulto. E ha sottolineato che un target potrebbe essere quello che tocchi 20mila detenuti, come avvenuto in casi precedenti. Il termine dei “quattro anni potrebbe essere una traccia”, ha aggiunto. “<hi rend="#b">Risolveremo i problemi delle carceri</hi> rispettando i termini”, ha detto in merito alla scadenza del maggio 2014 imposta dalla Corte di Strasburgo sull’emergenza del sovraffollamento carcerario. La riforma della giustizia riguarderà “carceri, processo civile e velocizzazione processo penale. Su questi temi faremo molto presto, un mese, due mesi per approntare alcuni provvedimenti e alcune leggi delega nel settore”. </p>
    <p>“La giustizia spettacolo”, ha concluso, “è un problema: in questi anni ci sono stati eccessi, momenti pesanti, ma non dimentichiamo quello che ha funzionato. Tortora è il caso che ha fatto più male, il primo e il più doloroso. Poi ce ne sono stati altri, ma non facciamo nomi”, ha aggiunto. La violazione del <hi rend="#b">segreto istruttorio</hi>: è un problema?, le è stato chiesto. “Sì, lo è”, ha risposto il ministro.</p>
    <p>‘”Non bastano indulto e amnistia che devono essere <hi rend="#b">le ultime soluzioni”</hi>: così <hi rend="#b">Guglielmo Epifani</hi>, ha ribadito la posizione del suo partito dopo le rassicurazioni del ministro della Giustizia Cancellieri che il provvedimento non riguarderà Berlusconi. “Ho sempre avuto cautela per una ragione molto precisa, e non c’entrano le vicende giudiziarie di Berlusconi”, ha sottolineato Epifani. Ha poi specificato : “Se noi facciamo l’operazione di svuotare le carceri solo con questi strumenti, fra due anni siamo esattamente come oggi, come è avvenuto nell’<hi rend="#b">indulto del 2006</hi>“. Per trovare rimedio al sovraffollamento delle carceri Epifani ha invocato <hi rend="#b">riforme</hi> strutturali: “Penso a quella sulla custodia cautelare, le modalità di affidamento di chi oggi è in prigione ad altri servizi e altri campi di attività che ti consentono una volta svuotate le prigioni di non riaffollarle dopo un anno”. Epifani ha sottolineato che bisogna rivedere <hi rend="#b">la legge Giovanardi</hi> e <hi rend="#b">la Bossi Fini</hi> e <hi rend="#b">la Cirielli</hi>. </p>
    <p>A difendere il messaggio di Napolitano sull’emergenza carceri c’è invece il presidente della Cei, cardinale <hi rend="#b">Angelo Bagnasco</hi>. “Il discorso del Capo dello Stato” sull’amnistia e l’indulto “è stato molto importante, direi decisivo”, ha sottolineato Bagnasco. “Dispiace solo vedere continuamente travisate ogni parola, anche le parole più alte”, ha detto Bagnasco a margine di un seminario sulla famiglia in corso a Genova.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>