<doc sitename="Il Fatto Quotidiano" title="Gruppi parlamentari, in arrivo 57 milioni. Ma con obbligo di rendicontazione - Il Fatto Quotidiano" author="Sara Nicoli" date="2013-05-27" url="http://www.ilfattoquotidiano.it/2013/05/27/soldi-ai-partiti-gruppi-parlamentari-sollecitano-fondi-per-57-milioni-compresi-5/606781/" hostname="ilfattoquotidiano.it" description="Il bello è che la questione è passata quasi sotto silenzio. Perché la prassi è prassi e anche se c’è la crisi i gruppi parlamentari devono pur andare avanti. Dicono. Quello che stupisce, però, è che all’ennesima spartizione di una montagna di denaro pubblico donato alla politica sotto forma di contributi per il funzionamento dei …" categories="Politica" tags="Finanziamento ai Partiti;Giulio Tremonti;Gruppi Parlamentari;Movimento 5 Stelle;Silvio Berlusconi" fingerprint="a9e53258e4b60237">
  <main>
    <head rend="h1">Gruppi parlamentari, in arrivo 57 milioni. Ma con obbligo di rendicontazione</head>
    <graphic src="https://st.ilfattoquotidiano.it/wp-content/uploads/2013/02/aula-interna-nuova1.jpg" alt="Senato della Repubblica"/>
    <p>Il bello è che la questione è passata quasi sotto silenzio. Perché la prassi è prassi e anche se c’è la crisi i <hi rend="#b">gruppi parlamentari</hi> devono pur andare avanti. Dicono. Quello che stupisce, però, è che all’ennesima <hi rend="#b">spartizione di una montagna di denaro pubblico</hi> donato alla politica sotto forma di contributi per il funzionamento dei gruppi politici alla <hi rend="#b">Camera</hi> e al <hi rend="#b">Senato</hi>, stavolta hanno partecipato anche i grillini, che hanno invece rinunciato a 42 milioni di rimborsi elettorali e hanno chiesto agli organi competenti di dimezzare i loro “stipendi”. La “questora” del <hi rend="#b">Movimento 5 Stelle</hi>, <hi rend="#b">Laura Bottici</hi>, non ha protestato davanti all’assegnazione, stabilita dal <hi rend="#b">Consiglio di Presidenza del Senato</hi>, di ben <hi rend="#b">22 milioni di euro</hi> per “far lavorare” i collaboratori dei senatori e i lavoratori degli uffici durante questo primo anno di legislatura. Anzi, sono stati proprio i questori del Senato (oltre alla Bottici ci sono <hi rend="#b">Lucio Malan</hi> del <hi rend="#b">Pdl</hi> e <hi rend="#b">Antonio De Poli</hi> del <hi rend="#b">Pd</hi>) a sollecitare la presidenza del Senato all’erogazione dei fondi. Una cifra enorme che, sulla carta dovrebbe servire a pagare solo dipendenti, consulenti, addetti stampa e quant’altro orbita nello stretto entourage dei partiti di stanza nelle Camere, ma dire che poi avanza comunque parecchio denaro è decisamente un eufemismo. “E’ una prassi”, spiega Bottici a Il Fatto Quotidiano, “come Movimento Cinque Stelle decideremo come usarli o restituirli alla società”. </p>
    <p>Una delibera di identica portata è stata anche approvata a Montecitorio dove, manco a dirlo, la cifra è più alta, <hi rend="#b">35 milioni</hi> di euro circa. Ma come vengono erogati questi fondi? Sulla base dei regolamenti delle Camere. Al Senato, ciascun gruppo percepisce una quota di <hi rend="#b">300mila</hi> euro a gruppo, ma anche ogni senatore può contare su una quota di “riborso spese per il gruppo di appartenenza” di circa <hi rend="#b">60mila euro</hi>. La stessa cifra è, più o meno, quella della Camera: al Pd di Montecitorio arriveranno <hi rend="#b">4 milioni e 300 mila euro</hi> (ogni anno, si diceva, se la legislatura va avanti), al Movimento 5 stelle <hi rend="#b">4 milioni e 320mila,</hi> al Pdl 3 milioni e 600 mila, a <hi rend="#b">Monti</hi> 1 milione e 400 mila, alla <hi rend="#b">Lega</hi> 700 mila, a <hi rend="#b">Sel</hi> 545 mila, a <hi rend="#b">Fratelli d’Italia</hi> 335 mila, all’<hi rend="#b">Udc</hi> 305 mila, a Centro democratico 82 mila, all’Svp 74 mila.</p>
    <p>Ci sono, poi, partiti che hanno ottenuto percentuali più alte, ma non hanno diritto ai rimborsi perché non hanno eletto nessun parlamentare. Comunque, a queste cifre devono ancora essere aggiunti circa <hi rend="#b">250mila euro</hi> da ripartire secondo le percentuali raccolte all’estero, poi i rimborsi per le regionali. Al Senato il Pd, che ha 107 rappresentanti, riceverà <hi rend="#b">sei ilioni e 634 mila euro</hi>, al Pdl (che ne ha 91) viene accreditata sul proprio conto corrente del Senato la somma di cinque milioni e 687mila euro, il Movimento 5 Stelle tre milioni e 437mila euro in base a 51 senatori, Scelta Civica un milione e 543mila e 200 euro per 21 senatori, la Lega Nord un milione 247mila e 200 euro per 16 senatori. E così via, sino al gruppo misto e agli altri due gruppi presenti in Senato.</p>
    <p>Tirando le somme, senza guardare troppo ai decimali (che, comunque, su queste cifre contano moltissimo), <hi rend="#b">il funzionamento dei gruppi costerà circa 300 milioni di euro per la prossima legislatura</hi> (se arriverà a conclusione). Ora, considerato che i gruppi politici in Parlamento ricevono anche i <hi rend="#b">rimborsi elettorali</hi> (a parte i 5 stelle che li hanno rifiutati), che bisogno c’è di avere altri fondi per far funzionare gli uffici parlamentari? E ora che anche il governo, vista l’aria di una crisi che non sembra andare verso una rapida conclusione, farà approvare (<ref target="http://www.ilfattoquotidiano.it/2013/05/24/finanziamento-ai-partiti-letta-trovata-lintesa-sullabolizione-dei-rimborsi/604532/">così la promessa di Letta</ref>) la <hi rend="#b">cancellazione dei rimborsi elettorali ai partiti</hi>, per quale motivo tenere in vita anche questa ulteriore forma di mantenimento della politica da parte del portafoglio pubblico?</p>
    <p>C’è, anche, un ulteriore risvolto della questione, dai tratti abbastanza scandalosi. E cioè il fatto che i rimborsi per il funzionamento dei gruppi sono gestiti a <hi rend="#b">totale discrezione dei capogruppo</hi> sia alla Camera che al Senato. Solo a partire da questa legislatura, <ref target="http://www.senato.it/application/xmanager/projects/senato/file/repository/notizie/2012/docII-n35.pdf">una modifica al regolamento del Senato approvata il 21 novembre 2012</ref> impone all’assemblea di ciascun gruppo di approvare un rendiconto annuale, di affidare il bilancio a una società di revisione e di pubblicare sul proprio sito internet “ogni mandato di pagamento, assegno o bonifico bancario, con l’indicazione della relativa causale”. Le somme </p>
    <p>Le questioni economiche, però, passeranno senz’altro in seconda battuta nella settimana politica che si apre. E che, a livello parlamentare, sarà segnata dall’ultima battaglia sulla presidenza della <hi rend="#b">Giunta per le autorizzazioni del Senato</hi>. La questione è finita, la settimana scorsa, con un sostanziale fischio dell’arbitro che ha rispedito le squadre negli spogliatoi a poco più di un minuto dall’inizio della “partita”. Il “campo” di gioco è risultato improvvisamente impraticabile per via del Pd in procinto di sfasciarsi e non votare – come da ordine di scuderia firmato <hi rend="#b">Luigi Zanda</hi> – il candidato della destra, il leghista <hi rend="#b">Raffaele Volpi</hi>. Ora (martedì) si riprova.</p>
    <p>Ma la corsa alla poltrona presidenziale di una Giunta che diventerà fondamentale nei prossimi mesi, soprattutto se <hi rend="#b">Berlusconi</hi> dovesse essere raggiunto dalla condanna definitiva per il <hi rend="#b">processo Mediaset</hi> o fosse avviata dall’M5S la pratica della sua incandidabiltà, sembra ancora tutta in salita. Soprattutto perché il Pd insiste (e non si capisce proprio il perché) a voler trattare la questione Giunta in un’<hi rend="#b">ottica spartitoria</hi> con le altre commissioni di garanzia che restano da assegnare, il <hi rend="#b">Copasir</hi> e la <hi rend="#b">Vigilanza Rai</hi>. I Cinque Stelle sembra che siano vicini alla presidenza della Vigilanza Rai, con <hi rend="#b">Roberto Fico</hi>, mentre al Copasir dovrebbe (alla fine) andare <hi rend="#b">Claudio Fava</hi> di Sel.</p>
    <p>E in Giunta? Alla fine, giurano i bene informati, l’organismo di garanzia andrà alla Lega. Nella persona di Volpi oppure del capogruppo leghista <hi rend="#b">Massimo Bitonci</hi>. A meno che non ci sia un colpo di scena. E cioè che le preferenze finiscano per indicare il nome di <hi rend="#b">Giulio Tremonti</hi>, eletto sì con la Lega, ma ora componente del Gal (Grandi Autonomie e libertà), un gruppo “cuscinetto” che si è formato al Senato per ragini “strategiche”. Tremonti, con altri due senatori del Gal, non ha votato la fiducia al governo Letta, si è astenuto. Questo potrà essere considerato sufficiente a considerarlo d’opposizione? Chissà. Di fatto, se davvero fosse eletto presidente della Giunta, l’ex ministro dell’Economia dell’ultimo governo Berlusconi avrebbe saldamente in mano le sorti (politiche e personali) dell’ex premier. La cosa si commenterebbe da sola…</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>