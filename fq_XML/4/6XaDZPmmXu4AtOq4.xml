<doc sitename="Il Fatto Quotidiano" title="Sgarbi: &quot;Raccolta di firme e azione giudiziaria contro il libro di Ingroia&quot; - Il Fatto Quotidiano" author="RQuotidiano" date="2012-11-29" url="http://www.ilfattoquotidiano.it/2012/11/29/sgarbi-raccolta-di-firme-e-azione-giudiziaria-contro-libro-di-ingroia/431181/" hostname="ilfattoquotidiano.it" description="Neanche il tempo di arrivare in libreria e “Antonio Ingroia – Io so“, il libro di Giuseppe Lo Bianco e Sandra Rizza edito da Chiarelettere, è già oggetto di pesantissime accuse. Il primo a contestare il contenuto del volume è Vittorio Sgarbi, che si è rivolto ad Alessandro Sallusti e Silvio Berlusconi per invitarli alla …" categories="Mafie" tags="Alessandro Sallusti;Antonio Ingroia;Silvio Berlusconi;Trattativa Stato-Mafia;Vittorio Sgarbi" fingerprint="62974678e10169bd">
  <main>
    <head rend="h1">Sgarbi: “Raccolta di firme e azione giudiziaria contro il libro di Ingroia”</head>
    <graphic src="https://st.ilfattoquotidiano.it/wp-content/uploads/2012/09/vittorio-sgarbi-interna-nuova.jpg"/>
    <p>Neanche il tempo di arrivare in libreria e “<hi rend="#i">Antonio Ingroia – Io so</hi>“, il libro di <hi rend="#b">Giuseppe Lo Bianco</hi> e<hi rend="#b"> Sandra Rizza</hi> edito da <hi rend="#b"> Chiarelettere</hi>, è già oggetto di pesantissime accuse. Il primo a contestare il contenuto del volume è </p>
    <p><hi rend="#b">Vittorio Sgarbi</hi>, che si è rivolto ad</p>
    <p><hi rend="#b">Alessandro Sallusti</hi>e</p>
    <p><hi rend="#b">Silvio Berlusconi</hi>per invitarli alla mobilitazione contro le considerazioni diffamatorie su Forza Italia espresse dall’ex pm Antonio Ingroia nel libro. Sgarbi ci va giù pesante, come suo stile, e addirittura chiede ai fondatori di FI di firmare un appello al Presidente della Repubblica per chiedere “l’incriminazione, per attentato alla democrazia (oltre alle derivate denunce per diffamazione) di Antonio Ingroia e dei giornalisti Sandra Rizza e Giuseppe Lo Bianco che ne sono il megafono, per le interviste contenute nel libro”.</p>
    <p>Il critico, poi, scende nei particolari della sua denuncia. Partendo da un paragone fondato sull’attualità: la diffamazione di Ingroia sarebbe ben più grave di quella per cui è stato condannato Sallusti. Perché secondo l’ex sindaco di Salemi, la ricostruzione della ‘terza parte’ della Trattativa da parte di Ingroia, oltra a essere “fantasiosa” è anche “una falsificazione e una menzogna che infama tutti i militanti e gli elettori di Forza Italia”. Insomma, secondo il critico d’arte si tratta di un attacco alla democrazia: “Se si consente – argomenta Sgarbi – che un <hi rend="#b">magistrato</hi> faccia circolare in un libro queste considerazioni assolutamente diffamatorie sull’origine di un partito, con la complicità di due <hi rend="#b">giornalisti</hi> notoriamente schierati, si mina alle basi la democrazia, la dignità degli eletti e degli elettori, e non si può rifondare alcun partito”. Infine l’appello: “Si sveglino Berlusconi e Sallusti, iniziando una raccolta di firme contro questo orrore”.</p>
    <p>Qual è questo orrore? E’ lo stesso Sgarbi a ripeterlo, riportando le parole testuali dell’ex procuratore aggiunto di Palermo. Che dice: “E’ la terza parte della trattativa, iniziata nel ’92 con il generale <hi rend="#b">Mori</hi>, poi avallata nel ’93 dai massimi esponenti istituzionali come <hi rend="#b">Scalfaro</hi>, Mancino e <hi rend="#b">Conso</hi>, e nel ’94 infine consacrata con la decisione di Berlusconi che acconsente a offrire la sua copertura politica: niente più guerra a Cosa nostra. Da questo momento in poi l’organizzazione criminale non può che ricavare numerosi vantaggi dalla mitezza dello Stato nell’azione di contrasto alla mafia. Il riscontro di questo accordo è contenuto nella legislazione nazionale che da quel momento appare coerentemente orientata a favorire costantemente gli interessi mafiosi. La trattativa, come patto di massima, si chiude nel ’94. Quello siglato da Berlusconi è un patto di tregua, di non belligeranza, non si sviluppa come il ‘papello’ di <hi rend="#b">Totò Riina</hi> con dei punti specifici. E’ una dichiarazione di disponibilità da parte dello Stato ad accogliere vie d’uscita pacifiche per risolvere la questione mafia”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>