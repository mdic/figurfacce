<doc sitename="Il Fatto Quotidiano" title="Elezioni, sondaggio Sky: Monti al 12,4%. Centrosinistra oltre il 40% - Il Fatto Quotidiano" author="RQuotidiano" date="2013-01-04" url="http://www.ilfattoquotidiano.it/2013/01/04/elezioni-2013-sondaggio-sky-monti-al-124-centrosinistra-oltre-40/461478/" hostname="ilfattoquotidiano.it" description="Quanto vale la Lista Monti, formata da esponenti della società civile e senza politici, della quale oggi è stato presentato il simbolo? Non tanto quanto le attese potevano suggerire. Secondo un sondaggio di Tecnè per SkyTg24, infatti, alla Camera – se si votasse oggi – il movimento che si è formato intorno al presidente del …" categories="Politica" tags="Antonio Ingroia;Futuro e Libertà;La Destra;Lega;Lista Monti;Movimento 5 Stelle;PD;Pier Luigi Bersani;Rivoluzione Civile;Silvio Berlusconi;Sondaggi Elettorali" fingerprint="7e917847dda7592e">
  <main>
    <head rend="h1">Elezioni, sondaggio Sky: Monti al 12,4%. Centrosinistra oltre il 40%</head>
    <graphic src="https://st.ilfattoquotidiano.it/wp-content/uploads/2013/01/sondaggio-sky-interna-nuova.jpg"/>
    <p>Quanto vale la <hi rend="#b">Lista Monti</hi>, formata da esponenti della società civile e senza politici, <ref target="http://www.ilfattoquotidiano.it/2013/01/04/scelta-civica-lista-di-monti-alla-camera-coalizione-con-udc-e-fli/461376/">della quale oggi è stato presentato il simbolo</ref>? Non tanto quanto le attese potevano suggerire. <ref target="http://video.sky.it/news/politica/sondaggi_dellistituto_tecnico_di_ricerca_tecne_per_sky_tg24/v146234.vid">Secondo un sondaggio di Tecnè per SkyTg24</ref>, infatti, alla Camera – se si votasse oggi – il movimento che si è formato intorno al presidente del Consiglio raggiungerebbe il </p>
    <p><hi rend="#b">6,7 per cento</hi>dei consensi. Sarebbe il primo risultato della coalizione di centro visto che</p>
    <p><hi rend="#b">l’Udc</hi>non supererebbe il 4,5% e</p>
    <p><hi rend="#b">Futuro e Libertà</hi>non andrebbe oltre l’1,2 (peraltro non superando la soglia del 4 che permette l’ingresso a Montecitorio). In tutto, insomma, Monti raccoglierebbe il</p>
    <p><hi rend="#b">12,4 per cento</hi>dei voti, addirittura in discesa rispetto al 27 dicembre nonostante “l’effetto novità” e diversi passaggi in tv che hanno provocato anche polemiche in Rai.</p>
    <p>Se Monti cala, così non accade per gli altri contendenti. Il candidato del centrosinistra <hi rend="#b">Pierluigi Bersani</hi> può contare sul 40,2 per cento dei voti scorporati tra i vari partiti che lo appoggiano (Sinistra e Libertà che arriva al 4,2, Psi, Centro Democratico di Tabacci e Donadi e altri all’1,6). Il suo, il <hi rend="#b">Partito Democratico</hi>, è la prima forza politica in assoluto perché arriverebbe al 34,6 per cento. Chiunque sia il candidato a Palazzo Chigi (perché, a detta dello stesso <hi rend="#b">Berlusconi</hi>, questo non è ancora chiaro) il centrodestra raggiungerebbe il 25,5% dei voti, ammesso che insieme al <hi rend="#b">Pdl</hi> (19,2% delle preferenze secondo Tecnè) si uniscano anche <hi rend="#b">Lega Nord</hi> (4) e la <hi rend="#b">Destra</hi> di <hi rend="#b">Francesco Storace </hi>(1,5). Altri del centrodestra vengono dati allo 0,6 per cento quindi ci sarebbe davvero poca fortuna per esempio per i Fratelli d’Italia fondati da Ignazio La Russa, Giorgia Meloni e Guido Crosetto (lontanissimi dalla soglia per entrare alla Camera).</p>
    <p>Stabile il <hi rend="#b">Movimento Cinque Stelle</hi> che si attesta al 16,6 per cento, mentre calano i consensi per la <hi rend="#b">Rivoluzione Civile</hi> di <hi rend="#b">Antonio Ingroia</hi> che raccoglie tra gli altri anche <hi rend="#b">Rifondazione</hi>, <hi rend="#b">Pdci</hi> e <hi rend="#b">Italia dei Valori</hi> e che oggi si fermerebbe al 3,8 per cento dei voti e quindi ad oggi resterebbe fuori dal Parlamento. Secondo Tecnè la quota di incerti e di astenuti si attesta al 46%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>