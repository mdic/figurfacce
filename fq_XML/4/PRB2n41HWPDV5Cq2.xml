<doc sitename="Il Fatto Quotidiano" title="Federica Gagliardi, il processo per i 24 chili di cocaina sarà a Civitavecchia - Il Fatto Quotidiano" author="RQuotidiano" date="2014-03-15" url="http://www.ilfattoquotidiano.it/2014/03/15/federica-gagliardi-processo-per-dama-bianca-sara-a-civitavecchia/915242/" hostname="ilfattoquotidiano.it" description="Sul trasporto della cocaina dal Venezuela indagherà la Procura di Civitavecchia, ma è dall’inchiesta madre, quella della Dda di Napoli, che potrebbero arrivare presto novità importanti su Federica Gagliardi, i suoi contatti, le sua attività. I magistrati laziali e campani hanno concordato la linea da seguire nelle prossime settimane, che ovviamente potrà variare a seconda …" categories="Cronaca" tags="Droga;Federica Gagliardi;Silvio Berlusconi;Traffico di Droga" fingerprint="19f1d42aea797209">
  <main><head rend="h1">Federica Gagliardi, il processo per i 24 chili di cocaina sarà a Civitavecchia</head><graphic src="https://st.ilfattoquotidiano.it/wp-content/uploads/2014/03/federica-gagliardi-6403.jpg"/><p><ref target="http://www.ilfattoquotidiano.it/2014/03/13/federica-gagliardi-arrestata-dama-bianca-di-berlusconi-fermata-con-24-chili-di-cocaina/912766/#foto-federica-gagliardi-9">Sul trasporto della cocaina dal Venezuela indagherà la Procura di Civitavecchia</ref>, ma è dall’inchiesta madre, quella della Dda di Napoli, che potrebbero arrivare presto novità importanti </p><p><ref target="http://www.ilfattoquotidiano.it/2014/03/14/federica-gagliardi-verifiche-della-finanza-sui-legami-dama-bianca-ai-broker-del-narcotraffico/914267/#foto-federica-gagliardi-9">su</ref></p><hi rend="#b">Federica Gagliardi,</hi>i suoi contatti, le sua attività.<p>I magistrati laziali e campani hanno concordato la linea da seguire nelle prossime settimane, che ovviamente potrà variare a seconda degli avvenimenti. Molto dipenderà, in particolare, dalle decisioni che prenderà la stessa Gagliardi, la “dama bianca” arrivata a Toronto assieme a <hi rend="#b">Silvio Berlusconi</hi> in occasione del G8 del 2010 e compagna di viaggio del Cavaliere anche in altre occasioni.</p><p>La legge infatti consente ai <hi rend="#b">corrieri della droga di ottenere sconti di pena</hi> nel caso in cui collaborino con gli inquirenti, facendo i nomi di chi ha fornito loro il carico e di chi doveva riceverlo. Per il traffico internazionale di stupefacenti, infatti, le pene sono durissime e <ref target="http://www.ilfattoquotidiano.it/2014/03/15/federica-gagliardi-stupida-a-fidarmi-paghero-anche-perche-amica-di-berlusconi/914849/">Gagliardi rischia di trascorrere in carcere molti anni: “Sono stata stupida a fidarmi”</ref>. Al momento la “dama bianca” non ha ancora affrontato la questione con il suo difensore di fiducia, avvocato Nicola Capozzoli: il penalista l’ha incontrata brevemente ieri nel carcere di Civitavecchia, ma non è entrato nel merito della vicenda anche perché la giovane donna era <hi rend="#b">in condizioni psicologiche difficili</hi>. Per questo motivo e per il poco tempo che l’avvocato ha avuto a disposizione per approfondire il caso, Federica Gagliardi si è avvalsa della facoltà di non rispondere al giudice. Incontrerà nuovamente il suo legale martedì mattina e in quell’occasione, forse, i due potrebbero cominciare a concordare la<hi rend="#b"> strategia difensiva</hi>.</p><p>A Napoli, intanto, gli inquirenti mantengono un riserbo totale <ref target="http://www.ilfattoquotidiano.it/2014/03/13/federica-gagliardi-arrestata-dama-bianca-di-berlusconi-fermata-con-24-chili-di-cocaina/912766/#foto-federica-gagliardi-9">sull’inchiesta che ha portato al suo arresto</ref>. Si tratta di un procedimento avviato dal pm Pierpaolo Filippelli della Dda, che indaga sui <hi rend="#b">clan attivi nella zona vesuviana</hi>, in particolare a Ercolano, Castellammare di Stabia, Torre Annunziata e Boscoreale. La Gagliardi, non si sa se consapevolmente o meno, avrebbe dunque importato dal Venezuela 24 chili di cocaina che una cosca avrebbe poi provveduto a rivendere. Non è escluso che l’incarico le sia stato affidato da un <hi rend="#b">intermediario o broker</hi>, che potrebbe già essere stato identificato.</p><p>Più difficile, al momento, ricostruire lo stratagemma al quale la donna sarebbe ricorsa per fare uscire lo stupefacente dall’aeroporto di<hi rend="#b"> Fiumicino</hi>, nel quale i<hi rend="#b"> controlli</hi> sono continui e accurati. È possibile che zainetto e trolley sarebbero passati subito dopo lo sbarco nelle mani di un insospettabile, forse addirittura una persona che lavora nell’aeroporto.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>