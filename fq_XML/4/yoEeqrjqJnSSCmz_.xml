<doc sitename="Il Fatto Quotidiano" title="&quot;Papà sta morendo, non c'è più niente da fare&quot;: la corsa dei figli di Silvio Berlusconi nel traffico di Milano per arrivare in tempo - Il Fatto Quotidiano" author="F Q" date="2023-06-13" url="https://www.ilfattoquotidiano.it/2023/06/13/papa-sta-morendo-non-ce-piu-niente-da-fare-la-corsa-dei-figli-di-silvio-berlusconi-nel-traffico-di-milano-per-arrivare-in-tempo-al-capezzale-del-padre/7192381/" hostname="ilfattoquotidiano.it" description="Solo Luigi era in ospedale dall'alba" categories="Cronaca" tags="Silvio Berlusconi" fingerprint="4da65269b95b4639">
  <main>
    <head rend="h1">“Papà sta morendo, non c’è più niente da fare”: la corsa dei figli di Silvio Berlusconi nel traffico di Milano per arrivare in tempo</head>
    <graphic src="https://st.ilfattoquotidiano.it/wp-content/uploads/2023/06/13/berlusconi-1200-2-690x362.jpg"/>
    <p>“Papà sta morendo”, “non c’è più niente da fare”. Sono queste le frasi allarmate che i familiari si sussurrano l’un l’altro al telefono mentre corrono al suo capezzale. Sono le 9 del mattino di lunedì 12 giugno e le condizioni di salute di <hi rend="#b">Silvio Berlusconi,</hi> ricoverato al San Raffaele da venerdì 9 nel reparto <hi rend="#b">si sono improvvisamente aggravate.</hi> Un <hi rend="#b">“evento acuto” –</hi> legato alla malattia con cui l’ex premier conviveva da circa due anni,<ref target="https://www.ilfattoquotidiano.it/2023/06/12/leucemia-mielomonocitica-cronica-cose-la-forma-rara-che-ha-colpito-silvio-berlusconi/7122874/"> la leucemia mielomonocitica cronica</ref>, e a una produzione del </p>
    <p><hi rend="#b">midollo osseo</hi>non più equilibrata – ha cambiato il quadro in maniera repentina. Come ricostruisce il</p>
    <p><hi rend="#i">Corriere della Sera</hi>, in quel momento al fianco del leader di Forza Italia c’erano solo</p>
    <p><hi rend="#b">Luigi</hi>, il minore dei suoi cinque figli, arrivato in ospedale all’alba appena i medici avevano registrato l’aggravamento della situazione, e la compagna dell’ex Cavaliere,</p>
    <p><hi rend="#b">Marta Fascina</hi>, che non lo ha mai lasciato solo.</p>
    <p>“Quattro auto scure si mettono in moto da diversi punti della città e di fretta<hi rend="#b"> attraversano il traffico verso la zona Nord di Milano</hi>“, si legge sul quotidiano milanese. <hi rend="#b">Il primo ad arrivare al San Raffaele è Paolo Berlusconi</hi>, il fratello dell’ex Cavaliere; <hi rend="#b">quindi la primogenita Marina, poi Eleonora e subito dopo Barbara e Pier Silvio.</hi> Entrano in ospedale alla spicciolata, gli occhiali scuri a coprire il volto: dalle 7.57 alle 9.08 le agenzie di stampa hanno battuto il bollettino medico che riferiva di una “terza notte tranquilla” per Silvio Berlusconi ma la loro corsa allarma subito i cronisti che stazionano davanti al Padiglione Q del San Raffaele. La gravità della situazione era chiara a tutti ma, al contempo, nessuno immaginava che le cose precipitassero così all’improvviso.</p>
    <p>Quando arrivano, però, è tardi: sempre il C<hi rend="#i">orriere</hi> scrive che “il fondatore di Fininvest e di Forza Italia è morto alle nove e trenta del mattino, <hi rend="#b">proprio nel momento in cui suo fratello e i suoi figli correvano verso via Olgettina nella speranza di portare un ultimo saluto</hi>“. La notizia del decesso di Berlusconi trapela alle 10.17 ma viene battuta ufficialmente dalle agenzie solo alle 10.41. Il tempo di adempiere agli obblighi burocratici e predisporre il tutto e poi, poco dopo le 13, la salma dell’ex leader di Forza Italia lascia il San Raffaele per tornare per l’ultima volta ad Arcore, a Villa San Martino, dove è stata allestita la camera ardente familiare. Domani, mercoledì 14 giugno, si terranno i funerali di Stato in Duomo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>