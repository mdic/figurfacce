<doc sitename="Il Fatto Quotidiano" title="Elezioni, Berlusconi: &quot;Pronti al dialogo con il Pd&quot;. Bersani: &quot;Si riposi&quot; - Il Fatto Quotidiano" author="RQuotidiano" date="2013-02-09" url="http://www.ilfattoquotidiano.it/2013/02/09/elezioni-berlusconi-pronti-dialogo-con-pd-bersani-si-riposi/494156/" hostname="ilfattoquotidiano.it" description="Il Cavaliere apre alle riforme, Bersani gli risponde picche. Anzi, gli risponde: “Si riposi”. Nel duello a distanza il primo a intervenire era stato il candidato del centrosinistra a Palazzo Chigi che, da Torino, si è detto convinto di battere Berlusconi e governare la prossima legislatura: “Smacchieremo il giaguaro”, ha detto. “Devo batterlo – ha aggiunto – …" categories="Politica" tags="Mario Monti;Pier Luigi Bersani;Silvio Berlusconi;Unione Europea" fingerprint="efa7562de116c72d">
  <main>
    <head rend="h1">Elezioni, Berlusconi: “Pronti al dialogo con il Pd”. Bersani: “Si riposi”</head>
    <graphic src="https://st.ilfattoquotidiano.it/wp-content/uploads/2013/02/berlusconi_interna_nuova.jpg" alt="Silvio Berlusconi"/>
    <p>Il Cavaliere apre alle riforme, Bersani gli risponde picche. Anzi, gli risponde: “Si riposi”. Nel duello a distanza il primo a intervenire era stato il candidato del centrosinistra a Palazzo Chigi che, da Torino, si è detto convinto di battere <hi rend="#b">Berlusconi</hi> e governare la prossima legislatura: “Smacchieremo il giaguaro”, ha detto. “Devo batterlo – ha aggiunto – un po’ per me e un po’ per voi. Queste elezioni per noi non sono una semplice sfida, un’alternanza possibile di governo, ma possono segnare un nuovo corso in Italia, mettendo in archivio Berlusconi e i disastri che ha prodotto”. Per parte sua, <ref target="http://www.ilfattoquotidiano.it/2013/02/08/berlusconi-favorevole-ai-diritti-civili-alle-coppie-di-fatto-anche-se-gay/493450/">dopo le sparate di ieri sera su condono tombale e Sanremo</ref>, <hi rend="#b">il Cavaliere</hi> ha replicato direttamente al segretario Pd: “Sotto le macchie del giaguaro troverà un leone”, ha detto. </p>
    <p>Ma dall’ex capo del governo è arrivata anche una sponda per il dopo-voto sulle riforme istituzionali, appunto. Se ci sarà una intesa sulla riforma della Costituzione, ha detto Berlusconi, “siamo disponibili a un accordo con la sinistra, se si trovasse una posizione comune sulle modifiche costituzionali. Le considero essenziali per rendere il Paese davvero governabile”. Proposta rispedita subito al mittente dal segretario Pd: “Si riposi” risponde. “Io credo che le riforme vadano fatte e, sul piano istituzionale, noi parliamo con tutti. Però – ha aggiunto – quando partiranno le nostre di riforme Berlusconi avrà qualcosa da lamentarsi”.</p>
    <p>Ma una cosa lega Bersani e Berlusconi, cioè il giudizio <ref target="http://www.ilfattoquotidiano.it/2013/02/08/unione-europea-van-rompuy-raggiunto-laccordo-sul-bilancio-2014-2020/493577/">sulla “missione” di Monti a Bruxelles</ref>. L’accordo sul bilancio europeo? “Una vittoria di Pirro” spiega Bersani. “Quella discussione sul bilancio europeo – ha detto Bersani – non ha mostrato la consapevolezza” dei problemi che ci sono e “l’esito del vertice ci dice una cosa chiara: che il problema regressione e ripiegamento europeo è ancora in corso. L’Italia vince davvero e vince di più se vince l’Europa – ha sottolineato – se alla fine di una riunione del genere festeggia Cameron vuol dire che tutte le altre sono vittorie di Pirro”. Pagella nient’affatto più positiva dal Cavaliere: da “contentino”, dice. “Non c’è da essere contenti. L’ultimo anno abbiamo pagato 16 miliardi – ha spiegato il Cavaliere – e ne abbiamo ricavati solo 9, con una differenza di 6,7 miliardi. Ci hanno fatto uno sconticino di 700 milioni, è chiaro che paghiamo una cifra troppo alta”.</p>
    <p>L’ex presidente del Consiglio si è rivolto a quella che una volta era la sua base elettorale, parlando dal Veneto. Se il Pdl tornerà al governo, assicura, verrà trovato un accordo con <hi rend="#b">Equitalia</hi> perché “non vi siano vessazioni sui contribuenti”, ha annunciato Berlusconi che oggi è in <hi rend="#b">Veneto</hi> per la campagna elettorale. “Sono pronto ad un accordo tra Equitalia, contribuenti, lavoratori autonomi ed artigiani – ha aggiunto – per il pagamento della sola imposta non pagata e la contestuale eliminazione dei costi di notifica, degli agi e delle sanzioni”. Un percorso che per Berlusconi dovrebbe, tra l’altro, andare incontro in particolare agli artigiani che, secondo un recente sondaggio svolto in Veneto dalla Confartigianato, sarebbero tra i più propensi a votare <hi rend="#b">Grillo</hi>. “Gli artigiani sono degli eroi a lavorare con la recessione attuale – ha detto Berlusconi – Per questo dovrò impegnarmi per incontrarmi con loro ed ascoltare le loro esigenze”. Un analogo incontro è già in programma nei prossimi giorni, ha annunciato Berlusconi, con Coldiretti e Confartigianato. Il leader del Pdl non ha parlato di proposte per loro, in attesa del confronto, ma ha confermato che in caso avesse nuovamente la maggioranza abolirà <hi rend="#b">l’Imu</hi> “non solo sulla prima casa, ma – ha spiegato – anche sui fabbricati e costruzioni ad uso agricolo, ciò vale anche per la restituzione di quanto già versato”. Comunque, precisa,<ref target="http://www.ilfattoquotidiano.it/2013/02/08/berlusconi-favorevole-ai-diritti-civili-alle-coppie-di-fatto-anche-se-gay/493450/"> non ha mai promesso condoni né amnistie:</ref> “Sono provvedimenti che manderemo avanti solo se avremo una nostra maggioranza. Premetto -che sono favorevole ai condoni e all’amnistia, ma non sono nel programma siglato con gli altri partiti della coalizione”.</p>
    <p>L’ex presidente del Consiglio ha risposto anche al premier rumeno <hi rend="#b">Victor Ponta</hi> che oggi lo ha accostato a <hi rend="#b">Ceausescu</hi>.”Per noi l’Europa è un sogno più che per voi – aveva detto – e Berlusconi non fa parte di questo sogno, è un incubo”, aggiungendo “non mi posso immaginare l’Italia con Berlusconi, come non posso immaginare la Romania con Ceausescu”. Il leader del Pdl commenta, a modo suo, con una dichiarazione che potrebbe ricordare mutatis mutandis un po’ <ref target="http://www.ilfattoquotidiano.it/2013/01/27/giornata-della-memoria-berlusconi-mussolini-fece-cose-buone-ma-leggi-razziali-no/481289/">quella su Mussolini durante le commemorazioni della Giornata della Memoria</ref>: “Bene, almeno avrò i poteri che non ho mai avuto…”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>