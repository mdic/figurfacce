<doc sitename="Il Fatto Quotidiano" title="Grillo: &quot;Il Parlamento è sovrano e può lavorare anche senza governo&quot; - Il Fatto Quotidiano" author="RQuotidiano" date="2013-03-28" url="http://www.ilfattoquotidiano.it/2013/03/28/grillo-parlamento-puo-lavorare-anche-senza-governo/545067/" hostname="ilfattoquotidiano.it" description="L’Italia è senza un governo? Ha comunque, oltre a Monti ancora in carica, “un Parlamento che può già operare per cambiare il Paese”. Per Beppe Grillo “non è necessario un governo per una nuova legge elettorale o per avviare misure urgenti per le pmi o per i tagli delle Province“, perché “il Parlamento le può …" categories="Politica" tags="Beppe Grillo;Governo Bersani;Movimento 5 Stelle;Nuovo Governo;Parlamento;Silvio Berlusconi" fingerprint="beeb3ab5794fc77b">
  <main><head rend="h1">Grillo: “Il Parlamento è sovrano e può lavorare anche senza governo”</head><graphic src="https://st.ilfattoquotidiano.it/wp-content/uploads/2013/03/grillo_interna_nuova1.jpg"/><p>L’<hi rend="#b">Italia</hi> è senza un governo? Ha comunque, oltre a <hi rend="#b">Monti</hi> ancora in carica, “un <hi rend="#b">Parlamento</hi> che può già operare per cambiare il Paese”. Per <hi rend="#b">Beppe Grillo</hi> “non è necessario un governo per una nuova legge elettorale o per avviare misure urgenti per le pmi o per i tagli delle <hi rend="#b">Province</hi>“, perché “il Parlamento le può discutere e approvare se solo volesse sin da domani”. <ref target="http://www.beppegrillo.it/2013/03/il_parlamento_e_sovrano.html#commenti">Sul suo blog il leader del Movimento 5 Stelle spiega che l’assemblea legislativa può lavorare anche senza esecutivo</ref> e accompagna il post all’hashtag </p><p><ref target="https://twitter.com/search?q=%23sipu%C3%B2fare">#</ref></p><p><hi rend="#i">Si fa passare l’idea che senza Governo il Paese è immobile, congelato,</hi></p><ref target="https://twitter.com/search?q=%23sipu%C3%B2fare">sipuòfare</ref>: “<p><ref target="http://www.ilfattoquotidiano.it/2013/03/28/spread-torna-a-salire-superata-soglia-di-350-punti/544764/">in balia dello</ref>, delle agenzie – prosegue – ma si tace sul fatto che le leggi per le riforme possono essere discusse e approvate senza la necessità di un governo in carica”.</p><hi rend="#b">spread</hi><p>Infatti “il Parlamento è sovrano, o almeno dovrebbe esserlo. Da tempo è invece un luogo dove non vi sono rappresentanti del popolo, ma nominati dai partiti, e le leggi, sotto forma di decreti, sono emesse al suo posto dal Governo, e in seguito convertite sotto il ricatto del voto di fiducia”. Ad eccezione dei parlamentari <hi rend="#b">5 Stelle</hi>, secondo Grillo a <hi rend="#b">Montecitorio</hi> e <hi rend="#b">Palazzo Madama</hi> “vi è un esercito di soldatini di piombo senza voce” e ritiene che ci sia stato “un sovvertimento silenzioso delle Istituzioni contro lo stesso spirito della Costituzione”. E cita l’articolo 76 che recita: “L’esercizio della funzione legislativa non può essere delegato al <hi rend="#b">Governo</hi> se non con determinazione di principi e criteri direttivi e soltanto per tempo limitato e per oggetti definiti” e l’articolo 77, secondo cui “il Governo non può, senza delegazione delle Camere, emanare decreti che abbiano valore di legge ordinaria”.</p><p>Con l’idea del “paese congelato”, osserva, “si rallenta qualunque processo decisionale e operativo spostando <hi rend="#i">sine die</hi> la istituzione delle Commissioni senza alcun motivo se non quello di attribuire in seguito i posti di presidenza ai trombati da cariche governative”. E ricorda: “Si sottolinea in questi giorni che un mancato accordo con il pdmenoelle, il miglior amico di <hi rend="#b">Berlusconi</hi>, impedirebbe la rimozione di quest’ultimo dalla scena politica. Se così è – conclude – invito la cosiddetta opposizione a votare in aula l’ineleggibilità di <hi rend="#b">Berlusconi</hi>, l’approvazione di una legge sul conflitto di interessi della cui assenza si gloriò <hi rend="#b">Violante</hi> alla Camera, l’abolizione della legge <hi rend="#b">Gasparri</hi>, la rinegoziazione delle frequenze nazionali generosamente concesse a <hi rend="#b">Berlusconi</hi> da<hi rend="#b"> D’Alema</hi> nel 1999. Si può fare! (ma voi non lo farete mai). Il Parlamento deve riprendere la sua centralità nella vita della Repubblica”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>