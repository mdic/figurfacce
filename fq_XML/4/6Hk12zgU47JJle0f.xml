<doc sitename="Il Fatto Quotidiano" title="Ineleggibilità Berlusconi, petizione online ai senatori Pd: &quot;Diteci come voterete&quot; - Il Fatto Quotidiano" author="RQuotidiano" date="2013-08-24" url="http://www.ilfattoquotidiano.it/2013/08/24/ineleggibilita-berlusconi-petizione-online-ai-senatori-pd-diteci-come-voterete/690801/" hostname="ilfattoquotidiano.it" description="Niente scherzi al voto sulla decadenza di Silvio Berlusconi. E’ l’appello di Andrea Ferrari, esponente del Pd di Lodi e assessore all’Ambiente in Comune, agli 8 democratici che siedono nella Giunta per le elezioni e le immunità del Senato: “A parole il Pd sembra annunciare che voterà per la decadenza di Silvio Berlusconi, ma nei …" categories="Politica" tags="Decadenza Berlusconi;Ineleggibilità;PD;Senato;Silvio Berlusconi" fingerprint="f8c562ff84ac11c">
  <main>
    <head rend="h1">Ineleggibilità Berlusconi, petizione online ai senatori Pd: “Diteci come voterete”</head>
    <p>Niente scherzi al voto sulla<hi rend="#b"> decadenza di Silvio Berlusconi</hi>. E’ l’appello di <hi rend="#b">Andrea Ferrari</hi>, esponente del <hi rend="#b">Pd</hi> di <hi rend="#b">Lodi</hi> e assessore all’Ambiente in Comune, agli 8 democratici che siedono nella<hi rend="#b"> Giunta per le elezioni e le immunità del Senato</hi>: “A parole il Pd sembra annunciare che voterà per la decadenza di Silvio Berlusconi, ma nei fatti cosa farà?”, chiede Ferrari <hi rend="#b"> nella petizione che si può firmare online</hi>. Il timore è che si ripeta “il pasticcio della vicenda dell’</p>
    <p><hi rend="#b">elezione del Presidente della Repubblica</hi>, quando oltre cento parlamentari, nel segreto dell’urna, votarono un Presidente differente da quello definito all’interno della Assemblea Parlamentare poche ore prima”. Una giornata nera dopo la quale “la</p>
    <p><hi rend="#b">base del Pd</hi>, quelli che tirano avanti la baracca nei territori, i militanti, sono rimasti disorientati”, tanto che è nato il movimento</p>
    <p><hi rend="#b">OccupyPd</hi>con “l’occupazione simbolica di alcune federazioni e sezioni del partito”.</p>
    <p>Così questa volta Ferrari prova a mettere le mani avanti e si rivolge direttamente agli otto senatori chiamati all’attesissimo voto: “Il Pd è rappresentato da<hi rend="#b"> Felice Casson, Stefania Pezzopane, Isabella De Monte, Rosanna Filippin, Doris Lomoro, Claudio Moscardelli, Giuseppe Cucca e Giorgio Pagliari</hi>. A loro vogliamo chiedere con chiarezza che cosa voteranno in commissione e di spiegare il motivo della loro scelta con estrema chiarezza e senza usare un linguaggio criptico o ‘politichese'”. Una questione di “trasparenza”, innanzitutto, per “ridare un senso allo stare insieme in un grande partito democratico in cui il processo decisionale è coerente con ciò che viene pubblicamente dichiarato. Pubblicheremo le vostre risposte”, conclude Ferrari, “ma con altrettanta chiarezza denunceremo ogni non risposta, ogni timidezza a fornire una indicazione interlocutoria o poco chiara”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>