<doc sitename="Il Fatto Quotidiano" title="Quando Napolitano diceva: &quot;La grazia è impossibile subito dopo la condanna&quot; - Il Fatto Quotidiano" author="Eduardo Di Blasi" date="2013-08-23" url="http://www.ilfattoquotidiano.it/2013/08/23/quando-napolitano-diceva-grazia-e-impossibile-subito-dopo-condanna/690266/" hostname="ilfattoquotidiano.it" description="Sul tema della grazia e su quello della collegata commutazione della pena si sono espressi, negli ultimi anni, ben due presidenti della Repubblica. Sulla difficoltà di erogare un provvedimento di grazia a stretto giro, in due hanno adoperato anche la medesima frase. Una frase che, letta oggi, allontana qualsiasi ipotesi di un gesto di clemenza …" categories="Politica" tags="Grazia;Oscar Luigi Scalfaro;Quirinale;Silvio Berlusconi" fingerprint="4ce581ebb37a1611">
  <main>
    <head rend="h1">Quando Napolitano diceva: “La grazia è impossibile subito dopo la condanna”</head>
    <graphic src="https://st.ilfattoquotidiano.it/wp-content/uploads/2013/08/scalfaro-napolitano-interna-nuova.jpg"/>
    <p>Sul tema della <hi rend="#b">grazia</hi> e su quello della collegata commutazione della <hi rend="#b">pena</hi> si sono espressi, negli ultimi anni, ben due presidenti della <hi rend="#b">Repubblica</hi>. Sulla difficoltà di erogare un provvedimento di grazia a stretto giro, in due hanno adoperato anche la medesima frase. Una frase che, letta oggi, allontana qualsiasi ipotesi di un gesto di <hi rend="#b">clemenza</hi> nei confronti del condannato <hi rend="#b">Silvio Berlusconi</hi> da parte del <hi rend="#b">Quirinale</hi>.</p>
    <p>La frase è questa: “Qualora applicata a breve distanza dalla sentenza definitiva di <hi rend="#b">condanna</hi>, la grazia ha il significato di una<hi rend="#b"> valutazione di merito</hi>, configurando un ulteriore grado di giudizio che non esiste nell’ordinamento e determinando un evidente pericolo di conflitto di fatto tra <hi rend="#b">poteri</hi>”. La frase si deve ad <hi rend="#b">Oscar Luigi Scalfaro</hi> che in una lettera ai presidenti delle <hi rend="#b">Camere</hi> del 24 ottobre 1997, volle tornare sul tema del <hi rend="#b">terrorismo</hi>, della condanna in via definitiva comminata il 22 gennaio di quell’anno agli esponenti di Lotta Continua <hi rend="#b">Adriano Sofri</hi>, Giorgio Pietrostefani e <hi rend="#b">Ovidio Bompressi</hi> per l’assassinio del commissario <hi rend="#b">Luigi Calabresi</hi> e delle richieste di grazia che gli erano prontamente pervenute.</p>
    <p>Le parole di Scalfaro furono prese ad esempio anni dopo proprio da <hi rend="#b">Giorgio Napolitano</hi>. All’attuale presidente della Repubblica, all’epoca del suo primo mandato (era il gennaio del 2008), era stata indirizzata una missiva da parte dell’onorevole <hi rend="#b">Gustavo Selva</hi>. Nella lettera si domandava clemenza nei confronti di <hi rend="#b">Bruno Contrada</hi>, alto dirigente del <hi rend="#b">Sisde</hi> in <hi rend="#b">Sicilia</hi> all’epoca della stragi, condannato in via definitiva a dieci anni di carcere per concorso esterno in associazione mafiosa. La sentenza era stata letta nel precedente mese di maggio. E sei mesi dopo Napolitano rispose a quella lettera ripetendo le parole di Scalfaro.</p>
    <p>Il presidente della Repubblica, “nell’esercitare il potere costituzionale di ‘concedere le grazie e commutare le pene’, deve avere molta accortezza nel non trasformarsi in un <hi rend="#b">quarto grado</hi> di giudizio. Deve quindi lasciare che il tempo faccia la sua parte. Intervenire prima, è opinione espressa da entrambi i presidenti, rischierebbe di porre il <hi rend="#b">Colle</hi> in conflitto con la magistratura. Nella lettera del ‘97, Scalfaro si segnala per un’ulteriore sensibilità per la Carta: “Si aggiunga – scrive – che un’applicazione della grazia che privilegi soltanto talune persone e ne trascuri altre che versano in situazioni analoghe, costituirebbe violazione grave del principio di <hi rend="#b">uguaglianza</hi> che è base essenziale del concetto stesso di giustizia”.</p>
    <p>
      <hi rend="#i">da Il Fatto Quotidiano del 23 agosto 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>