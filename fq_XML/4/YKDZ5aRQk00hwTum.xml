<doc sitename="Il Fatto Quotidiano" title="The voice, Carrà ritorna in Rai: &quot;Bisogna avere il coraggio di essere se stessi&quot; - Il Fatto Quotidiano" author="Malcom Pagani" date="2013-03-06" url="http://www.ilfattoquotidiano.it/2013/03/06/carra-ritorno-in-rai-bisogna-avere-coraggio-di-essere-se-stessi/522790/" hostname="ilfattoquotidiano.it" description="Con la sigaretta nella destra: “Non fumo marijuana, non bevo alcolici, ma due tiri me li concedo sperando di sfangarla” e i decenni nel pugno: “Ho sempre amato la creatività, ma siccome non mi stava mai a sentire nessuno, ho dovuto fare l’autrice di me stessa”. Raffaella Maria Roberta Pelloni torna a travestirsi da Carrà. …" categories="Cultura" tags="Beppe Grillo;Gianni Boncompagni;Interviste;Raffaella Carrà;Rai;Silvio Berlusconi;The Voice" fingerprint="60fb0c2bf21c1405">
  <main>
    <p>Con la sigaretta nella destra: “Non fumo marijuana, non bevo alcolici, ma due tiri me li concedo sperando di sfangarla” e i decenni nel pugno: “Ho sempre amato la creatività, ma siccome non mi stava mai a sentire nessuno, ho dovuto fare l’autrice di me stessa”. <hi rend="#b">Raffaella Maria Roberta Pelloni</hi> torna a travestirsi da <hi rend="#b">Carrà</hi>. Un talent su <hi rend="#b">RaiDue</hi> da giovedì in prima serata. Un titolo, <hi rend="#i"> The voice</hi>, che evoca il </p>
    <p><hi rend="#b">Sinatra</hi>invaghito di Raffaella e prodigo di regali eccessivi su un antico set ampezzano dei ’60. Un format di successo europeo condotto dall’attore</p>
    <p><hi rend="#b">Fabio Troiano</hi>in cui quattro giudici girati di spalle (con lei</p>
    <p><hi rend="#b">Pelù</hi>,</p>
    <p><hi rend="#b">Cocciante</hi>e</p>
    <p><hi rend="#b">Noemi</hi>) valuteranno con il solo orecchio toni e timbri delle esibizioni di 4 squadre da 16 ragazzi destinati alla sorte dei piccoli indiani di Christie.</p>
    <p>Ne rimarrà in piedi uno solo, inciderà con la <hi rend="#b">Universal</hi> e Raffaella, che eretta sta da sempre, è contenta: “Anche se non sono la protagonista assoluta o forse proprio per questo”. Parla di tv “modernissima”. Di “curiosità” che la fa “vibrare” e conserva il lusso del dubbio: “L’idea di fare l’allenatrice mi esalta e in <hi rend="#i">The voice</hi> credo. Magari sbaglio. RaiDue non vive la sua stagione più florida, ma intanto scommette su una diretta. Non bisogna aspettarsi milioni di spettatori, ma si crea un rapporto con il pubblico e si accende qualcosa, siamo pronti”. Fermava i turisti con <hi rend="#b">Morandi</hi>, “La fiola della Iris”. Lui a cantare tra i viali di <hi rend="#b">Bellaria</hi>, lei a chiedere “perché lo fai?” e sua nonna: “talent scout nata” a indicare il futuro dal bancone di un bar: “Te vedrai ‘sto ragazzo come diventa grande”. Tra danze, cinema, prosa e tv ce l’ha fatta anche la bionda di <hi rend="#b">Bologna</hi>, nata nello stesso anno di <hi rend="#b">Dalla</hi>. Anche se ora non ha fretta: “Ho paura che la gente mi dica ‘ancora lei!’ più che qualcuno domandi ‘che fine ha fatto?’” e la contabilità non la affascina: “Bisogna avere coraggio nella vita. Io l’ho nell’essere me stessa. Sarà così fino alla fine”.</p>
    <p><hi rend="#b">Lei è scaramantica?</hi><lb/>Molto peggio di Michele.</p>
    <p><hi rend="#b">Michele chi?</hi><lb/>Santoro. Qualche inquietudine la covo. In <hi rend="#i">The Voice</hi> non canto e non ballo. Il timore è che il pubblico disabituato a una veste diversa non si riconosca.</p>
    <p><hi rend="#b">Lei non può tremare. È in tv dal ’70.</hi>“Io, Agata e tu”. Nino Ferrer e l’altro Nino, Taranto. Mi lanciai: “Vorrei 3 minuti solo per me. Perché padre Rotondi ha 3 minuti e io no?”.</p>
    <p><hi rend="#b">Le fecero la misericordia.</hi><lb/>Debutto in pigiama cantando “Oh che bel castello”. Venivo da cinema, teatro e prosa in tv. Sorpresi. Mamma mi telefonò: “Ma eri tu che ballavi ieri sera? Eri scatenata. Non ti conoscevo così”. E io, rapida: “Sono cresciuta”.</p>
    <p><hi rend="#b">Da Hollywood intanto, dopo i film con Vancini e Monicelli, era fuggita.</hi><lb/>Avevo 19 anni, l’Emilia in testa e quel mondo fatto di <hi rend="#i">parties</hi> (qui Raffaella allunga platealmente le vocali, <hi rend="#i">ndr</hi>) e convenevoli mi era estraneo. Gente che non avevi mai visto: “Darling, darling”. Vitelloni all’assalto: “I love you, I love you”. Ma I love a chi? Ma chi ti conosce?</p>
    <p><hi rend="#b">Lei era bella. Secondo Little Tony e con rispetto parlando: “’bbona, ‘bbona”. Rimarcò, anche: “Se proprio me lo volete fà dì, una bonazza”.</hi><lb/>Bellissima non so. Avevo un fisico prepotente su una faccia da bambina. Ora che ho le rughe sono più contenta.</p>
    <p><hi rend="#b">Ettore Bernabei aveva ragione: “Lei è come la Ferrari, la esporremo ovunque</hi>”. <lb/>Avevo fatto un bellissimo programma e volevo conoscere il misterioso direttore generale. Distrattamente, senza malizia, entrai nel suo ufficio in short.</p>
    <p><hi rend="#b">Apriti cielo.</hi><lb/>Passai da un buco nella rete, ma mettersi top e minigonna era l’assoluta normalità. In occasione dei suoi 70 anni, ero in disparte . A un tratto prende la parola: “Voglio ringraziare quella ragazza che un giorno vidi nel mio ufficio”. Parlava di me. Mi prese un colpo.</p>
    <p><hi rend="#b">La Rai dei ’70.</hi><lb/>A Leone, con Japino, ho proposto un progetto per una scuola televisiva che costruisca le Carrà di domani. Gente che sappia ballare e cantare. Le garanzie poi non te le dà nessuno e conta anche la fortuna.</p>
    <p><hi rend="#b">Lei è stata fortunata?</hi><lb/>Molto. Avrei volto dipingermi un passato da piccola fiammiferaia, ma non era vero. Ero benestante, mia madre e mia nonna mi lasciavano libera di seguire l’istinto che mi ha fatto restare attaccata alla precarietà di questo mondo.</p>
    <p><hi rend="#b">Scuola di danza a 3 anni.</hi><lb/>E a 8 di corsa a Roma, per frequentare l’Accademia di danza. Fatica bestiale. Sempre sulle punte. Quando Jia Ruskaia mi catechizza: “Se ti impegni potresti diventare coreografa a 28 anni” mi dico “manco morta” e mi do alla macchia in un amen.</p>
    <p><hi rend="#b">Idiosincrasie?</hi><lb/>Anche se oramai ci ho fatto il callo, odio lo snobismo di certi giornalisti, soprattutto ma non solo di sinistra, che faticano a concederti qualcosa. L’altro giorno la Venegoni de <hi rend="#i">La Stampa</hi> ha detto in tv che sono molto umana. Forse voleva farmi un complimento, ma andare in scena presuppone una magia.</p>
    <p><hi rend="#b">Roberto D’Agostino disse che era stata dichiarata sito archeologico.</hi><lb/>Ho vissuto con Boncompagni 11 anni. Vuole che non abbia imparato l’arte dell’autoironia?</p>
    <p>
      <hi rend="#b">Più paura di The Voice o di Beppe Grillo?</hi>
    </p>
    <p>Un giorno mi chiama in Rai. Mi sposto in un ufficio, circondata da martelli: “Farò qualche battuta su tua madre, ti spiace?”. In quei giorni rischiava di morire. Gli dissi: “Abbattimi, ma lasciala stare”. Lui cestinò il monologo. Questo è Beppe Grillo. Credo nella sua rivoluzione e spero che la porti avanti. Il Paese soffre e non lo merita.</p>
    <p><hi rend="#b">La voleva anche Berlusconi. Per portarla a Mediaset le regalò un gioiello.</hi><lb/>Gliel’avrei voluto restituire, ma gli dispiaceva. L’ho tenuto. Invece a Mediaset andai molto più tardi, dopo che Craxi, gelandomi, aveva definito in tv il mio contratto “una vergogna nazionale” e quando mi illusi di poter fare grande tv europea. La prima volta rifiutai. Volevo la diretta. Le cose finte non le ho fatte e non le farò mai. Sono nata libera e anarchica. E faccio quello che mi pare.</p>
    <p>
      <hi rend="#i">da Il Fatto Quotidiano del 6 marzo 2013</hi>
    </p>
  </main>
  <comments/>
</doc>