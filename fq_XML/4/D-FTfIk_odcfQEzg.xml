<doc sitename="Il Fatto Quotidiano" title="Vendola, da Cancellieri a Berlusconi. Tutte le volte che Nichi ha chiesto le dimissioni - Il Fatto Quotidiano" author="RQuotidiano" date="2013-11-15" url="http://www.ilfattoquotidiano.it/2013/11/15/vendola-da-cancellieri-a-berlusconi-tutte-le-volte-che-nichi-ha-chiesto-il-passo-indietro/779263/" hostname="ilfattoquotidiano.it" description="L’ultima volta che ha chiesto le dimissioni di un politico è accaduto la mattina di venerdì 15 novembre: quelle di Annamaria Cancellieri. “Quella telefonata presenta un quadro di assoluta inopportunità, il ministro della Giustizia avrebbe fatto bene a rassegnare le dimissioni” diceva rispondendo a una domanda sulla vicenda che ha visto coinvolta il Guardasigilli in relazione al caso …" categories="Politica" tags="Angelino Alfano;Anna Maria Cancellieri;Nichi Vendola;Silvio Berlusconi" fingerprint="ff08c2349a1a268">
  <main>
    <head rend="h1">Vendola, da Cancellieri a Berlusconi. Tutte le volte che Nichi ha chiesto le dimissioni</head>
    <graphic src="https://st.ilfattoquotidiano.it/wp-content/uploads/2013/11/vendola.jpg" alt="Nichi Vendola"/>
    <p>L’ultima volta che ha chiesto le dimissioni di un politico è accaduto la mattina di venerdì 15 novembre: quelle di <ref target="http://www.ilfattoquotidiano.it/2013/11/15/caso-ligresti-cancellieri-il-ministro-scrive-una-lettera-mai-mentito/779245/">Annamaria Cancellieri</ref>. “Quella telefonata presenta un quadro di assoluta inopportunità, il <hi rend="#b">ministro della Giustizia </hi>avrebbe fatto bene a rassegnare le dimissioni” diceva rispondendo a una domanda sulla vicenda che ha visto coinvolta il Guardasigilli in relazione al caso Ligresti. Ma <hi rend="#b">Nichi Vendola</hi>, il presidente della Puglia <ref target="http://www.ilfattoquotidiano.it/2013/11/15/ilva-la-telefonata-choc-di-vendola-risate-al-telefono-per-le-domande-sui-tumori/776892/">nella bufera per l’intercettazione con il pr della famiglia Riva</ref>, lo ha fatto già altre volte. Con Alfano e Storace, con la Idem e la Lanzillotta. E ovviamente con Silvio Berlusconi. Invocando in alcuni casi la dignità, in altre l’opportunità.</p>
    <p>“Credo che si tratti di un atto dovuto'” diceva commentando il passo indietro dell’allora ministro della Salute <hi rend="#b">Francesco Storace</hi>. ”Di fronte a uno scandalo di queste proporzioni si tratta davvero di un atto dovuto”. Era l’ottobre del 2006 e l’esponente dell’allora An era finito nell’inchiesta dello spionaggio. Accuse da cui poi il presidente de “La Destra” è stato condannato in primo, ma assolto in secondo grado. Nello stesso periodo Vendola aveva chiesto le dimissioni dell’allora ministro degli Affari Regionali, <hi rend="#b">Linda Lanzillotta</hi> dopo che il governo aveva impugnato la legge sull’assestamento di bilancio. </p>
    <p>”Con le sue dimissioni Scajola ha dimostrato che la sua posizione era indifendibile” diceva il presidente di Sel commentando il passo indietro del ministro dello Sviluppo per lo scandalo della <hi rend="#b">casa vista Colosseo.</hi> “Il primo sentimento che ho provato per questa vicenda è di tristezza, con l’immagine del declino di un Paese che si incarna dentro questa continua sensazione di perdita dell’ethos pubblica, dove la classe dirigente non riesce a dare alcuna prospettiva del futuro e non ha autorevolezza morale”. </p>
    <p>Di Berlusconi Vendola ha chiesto più volte le dimissioni. Tra gli ultimi casi quelli riguardanti le dichiarazioni dell’ex premier sugli <hi rend="#b">omosessuali</hi> (”Meglio essere appassionati di belle ragazze che di gay”) e per l’inchiesta relativa al <hi rend="#b">caso Ruby</hi>, per cui il Cavaliere è stato condannato in primo grado: ”Credo che debba sgomberare il campo perché il paese sta marcendo grazie a Berlusconi”. </p>
    <p>“Io penso che <hi rend="#b">il ministro Idem</hi> farebbe bene a rassegnare le dimissioni perché cosi si fa” aveva detto lo scorso giugno Vendola puntando il dito anche contro i giornali. “Vedo una scena paradossale quella di un ministro imprigionato dalla campagna politico-mediatica delle vicende delle irregolarità fiscali. Penso che il ministro farebbe bene a rassegnare le dimissioni, perché così si fa. Ma sono stupito che questa campagna è orchestrata dai giornali di quello che probabilmente è uno dei più grandi evasori fiscali della storia d’Italia”. </p>
    <p>Vendola aveva poi chiesto lo scorso luglio al ministro dell’Interno <hi rend="#b">Angelino Alfano</hi> di rendere conto del pasticcio diplomatico che aveva coinvolto la famiglia del dissidente kazako, consegnata al regime del Kazakhistan: “Non ci si può ipocritamente lavare la coscienza con due parolette. Aspettiamo ora dal titolare del Viminale il passo conseguente”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>