<doc sitename="Il Fatto Quotidiano" title="Forza Italia, convegno per la rottamazione: &quot;Ora le primarie. Con noi delusi M5S&quot; - Il Fatto Quotidiano" author="Davide Turrini" date="2014-06-10" url="http://www.ilfattoquotidiano.it/2014/06/10/forza-italia-convegno-per-la-rottamazione-a-bologna-subito-primarie-per-leader-con-noi-delusi-ms/1022410/" hostname="ilfattoquotidiano.it" description="Rottamatori di tutto il centrodestra unitevi. L’appello nazionale è lanciato forte e chiaro da Marco Lisei – consigliere comunale di Forza Italia a Bologna – e Galeazzo Bignami – consigliere regionale di Fi in Emilia Romagna – che per sabato 14 giugno 2014, presso la sala del Baraccano di Bologna, chiamano a raccolta tutti colori …" categories="Emilia Romagna" tags="Forza Italia;Movimento 5 Stelle;Silvio Berlusconi" fingerprint="cf82e0659d6ccb2d">
  <main>
    <head rend="h1">Forza Italia, convegno per la rottamazione: “Ora le primarie. Con noi delusi M5S”</head>
    <graphic src="https://st.ilfattoquotidiano.it/wp-content/uploads/2013/11/berlusconi6.jpg" alt="Silvio Berlusconi"/>
    <p>Rottamatori di tutto il centrodestra unitevi. L’appello nazionale è lanciato forte e chiaro da <hi rend="#b">Marco Lisei</hi> – consigliere comunale di Forza Italia a Bologna – e <hi rend="#b">Galeazzo Bignami</hi> – consigliere regionale di Fi in Emilia Romagna – che per sabato 14 giugno 2014, presso la sala del Baraccano di Bologna, chiamano a raccolta tutti colori i quali, dai centristi di Casini alla destra di Fratelli d’Italia, passando per eletti ed elettori della Lega Nord, non ne possono più della<hi rend="#b"> frantumazione in mille liste</hi> e nella mancanza di democrazia interna alle strutture di partito del centrodestra.</p>
    <p>“Noi non abbiamo invitato nessuno in particolare”, precisa Bignami al fattoquotidiano.it, “anche se da Roma qualche deputato ci ha detto che se l’avessimo invitato sarebbe venuto”. 120 posti a sedere, tre minuti ad intervento, uno schermo per ribadire le parole e i concetti chiave toccati dagli oratori, hashtag come #svegliacendx, #oraomaipiù #ricostruiamo per bombardare il web: è la mini Leopolda di centrodestra prevista a Bologna che avrà presto una seconda puntata probabilmente a<hi rend="#b"> Milano</hi> nell’autunno prossimo.</p>
    <p>“Non abbiamo voluto remare contro né per le Europee, né per le amministrative”, continua Bignami, “ma nonostante alcune vittorie importanti ai ballottaggi come Potenza e Spoleto non potevamo più stare fermi. Per chiedere un quadro e un programma condiviso a tutto il centrodestra partiamo quindi da <hi rend="#b">Forza Italia</hi> che rimane l’ammiraglia del centrodestra senza però avere un ordine democratico e chiaro al suo interno”. Primarie per eleggere “dal caposcala al premier” è la richiesta principale dei rottamatori. Berlusconi sembra invece un nome disperso tra le nebbie dei ricordi: “Non pensiamo che essere giovani voglia dire automaticamente essere bravi o essere avanti con l’età significhi non esserlo. E non vogliamo nemmeno fare battaglie generazionali”, prosegue il consigliere regionale, “Vogliamo creare <hi rend="#b">un network nazionale</hi> per condividere idee, metodi e regole. Vogliamo ripartire dalla costruzione del nostro futuro, nient’altro”.</p>
    <p>Così se l’età di Lisei e Bignami insieme non fa nemmeno gonfiandola quella dell’ex premier di Arcore, ecco dietro l’angolo l’altro supergiovane ora a Palazzo Chigi: “Renzi su certi temi ci ha superato senza che riuscissimo a reagire. Sui tagli alle spese dello stato, per esempio, anche se è più apparenza che sostanza”. L’operazione recupero consenso perduto ripartirà quindi dal Baraccano sabato 14 giugno a 360 gradi: “So che verranno anche tanti delusi del <hi rend="#b">Movimento 5 Stelle</hi>. Molti nostri sostenitori storici sono finiti lì in questi anni e li andiamo a recuperare. A Parma e Comacchio, Grillo ha vinto coi nostri voti”. Il serrate le fila dei giovani rottamatori bolognesi è, infine, anche una mano di poker che potrebbe far saltare il banco: “Abbiamo subito fin troppo l’iniziativa politica di Renzi e Grillo, ora tocca a noi. Proponiamo tre riforme radicali per l’Italia: intanto la soppressione delle attuali Regioni per far nascere solo<hi rend="#b"> 5 macroaree</hi> modello collegi europei visto che l’attuale dispendiosa disposizione nacque negli anni settanta per dare potere anche al Pci; aboliamo la Camera e non il Senato, atto che ci permetterebbe un vero risparmio economico per le casse dello stato; creiamo un sistema presidenziale, tanto di rischi dittatura modello Iran mi sembra in Italia non ci sia più il pericolo”. Il resto, con tutti i particolari su come tornare a governare il Paese dopo aver rottamato l’attuale classe dirigente del centrodestra, sabato prossimo nella <hi rend="#b">sala del Baraccano</hi> fino ad esaurimento dei posti disponibili.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>