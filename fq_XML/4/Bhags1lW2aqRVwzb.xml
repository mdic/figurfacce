<doc sitename="Il Fatto Quotidiano" title="Casini: &quot;Noi con Berlusconi? Non se ne parla. Dopo Monti c'è solo Monti&quot; - Il Fatto Quotidiano" author="RQuotidiano" date="2012-10-24" url="http://www.ilfattoquotidiano.it/2012/10/24/casini-noi-con-berlusconi-non-se-ne-parla-dopo-monti-ce-solo-monti/392583/" hostname="ilfattoquotidiano.it" description="Il passo indietro di Berlusconi dalla candidatura a premier riavvicina l’Udc al Pdl? Pierferdinando Casini assicura che non sarà così. “Noi faremo una ‘lista per l’Italia’: alle elezioni ci saranno la lista del Pd, quella del Pdl e la Lista per l’Italia e poi Grillo. Io credo di essere sempre stato molto chiaro: il Pdl deve …" categories="Elezioni 2013" tags="Elezioni Politiche 2013;Mario Monti;Pier Ferdinando Casini;Silvio Berlusconi;Udc" fingerprint="ef92f47fdcab756d">
  <main>
    <head rend="h1">Casini: “Noi con Berlusconi? Non se ne parla. Dopo Monti c’è solo Monti”</head>
    <graphic src="https://st.ilfattoquotidiano.it/wp-content/uploads/2012/09/casini-interna-nuova.jpg"/>
    <p><ref target="http://www.ilfattoquotidiano.it/2012/10/24/berlusconi-non-mi-candido-e-16-dicembre-si-faranno-primarie/392412/">Il passo indietro di Berlusconi dalla candidatura a premier</ref> riavvicina l’Udc al Pdl? <hi rend="#b">Pierferdinando Casini</hi> assicura che non sarà così. “Noi faremo una ‘lista per l’Italia’: alle <hi rend="#b">elezioni</hi> ci saranno la lista del Pd, quella del Pdl e la Lista per l’Italia e poi Grillo. Io credo di essere sempre stato molto chiaro: il Pdl deve riflettere sul suo governo, sui suoi errori che hanno portato il Paese al rischio di una deriva greca”. Il leader dei centristi promette sostegno a Monti: “Ha salvato il Paese. Per me <hi rend="#b">dopo Monti</hi> c’è Monti, non c’è Alfano o Vendola. Dovremmo chiedere a lui di continuare lavoro”. Diversa la reazione della Lega: “Il passo indietro di Berlusconi è un atto di generosità che apprezzo e che apre nuove prospettive per il futuro”, scrive sul proprio profilo di Facebook il segretario <hi rend="#b">Roberto Maroni</hi>. </p>
    <p><hi rend="#b">Matteo Renzi</hi>, sempre attraverso Facebook, sceglie invece di commentare la notizia delle primarie Pdl con una frecciata al Pd: “Sono molto felice per la democrazia italiana: è un passo in avanti non banale. Sono curioso di vedere le regole che faranno loro: non vorrei che fossero più attenti alla partecipazione di noi”. E ancora: “Vi immaginate i commenti se alle loro primarie va a votare un numero di cittadini maggiore dei nostri? In ogni caso questa scelta restituirà vigore al centrodestra. Anche per questo sarà importante per noi non dare per scontato la vittoria”. <hi rend="#b">Pier Luigi Bersani</hi>, invece, rivendica la paternità delle consultazioni interne e dice: “Abbiamo indicato una strada. Le primarie del centrodestra sono una buona notizia. Ora aspettiamo quelle di Grillo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>