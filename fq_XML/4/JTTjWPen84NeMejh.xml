<doc sitename="Il Fatto Quotidiano" title="Amministrative, per contrasti nel Pdl a Brugherio non ci sarà simbolo nella scheda - Il Fatto Quotidiano" author="Olga Fassina" date="2013-05-23" url="http://www.ilfattoquotidiano.it/2013/05/23/amministrative-contrasi-interni-al-pdl-e-a-brugherio-non-ci-sara-simbolo-nella-scheda/599790/" hostname="ilfattoquotidiano.it" description="Il Pdl è sparito dalla contesa elettorale e non si presenterà alle elezioni per via di rivalità interne che hanno alla fine sferrato un colpo gobbo al partito berlusconiano. Deve essere un vero e proprio incubo che diventa realtà per Silvio Berlusconi quello che è successo a Brugherio, città di oltre 30mila abitanti che andrà …" categories="Elezioni Amministrative 2013" tags="Brianza;Giovani Pdl;PDL;Provincia di Monza e Brianza;Silvio Berlusconi" fingerprint="7ae5452d9dceb195">
  <main>
    <head rend="h1">Amministrative, per contrasti nel Pdl a Brugherio non ci sarà simbolo nella scheda</head>
    <graphic src="https://st.ilfattoquotidiano.it/wp-content/uploads/2013/05/pdlberlusconi_interna-nuova.jpg" alt="Silvio Berlusconi"/>
    <p>Il <hi rend="#b">Pdl</hi> è sparito dalla contesa elettorale e non si presenterà alle elezioni per via di rivalità interne che hanno alla fine sferrato un colpo gobbo al partito berlusconiano. Deve essere un vero e proprio incubo che diventa realtà per Silvio Berlusconi quello che è successo a <hi rend="#b">Brugherio</hi>, città di oltre 30mila abitanti che andrà al voto per le Amministrative il 26 e 27 maggio.</p>
    <p>Anche perché Brugherio, a cavallo tra Milano e la Brianza non è un paese qualsiasi, ma è il simbolo dell’ascesa del Cavaliere. Lì è iniziata l’avventura imprenditoriale dell’ex premier con l’<hi rend="#b">Edilnord</hi> sas, società costituita nel 1962 proprio per costruire in quel paese il quartiere residenziale da quattromila abitanti che anticipa l’idea di Milano 2. E sempre a Brugherio si sviluppa la corsa politica del Cav: nel 1994 nasce lì il primo club di <hi rend="#b">Forza Italia</hi> organizzato dal geometra Edoardo Teruzzi, dipendente dal ‘ 72 della Edilnord Progetti di Paolo Berlusconi. </p>
    <p>Vent’anni dopo da allora è accaduto qualcosa di inimmaginabile alle elezioni per il sindaco. Brugherio settimana prossima va al voto perché anni di <hi rend="#b">contrasti</hi> tra <hi rend="#b">Pdl</hi> e <hi rend="#b">Lega Nord</hi> hanno fatto cadere anzitempo il borgomastro <hi rend="#b">Daniele Ronchi</hi> e lasciato il paese in mano a un commissario. I lumbard e gli azzurri prendono strade diverse. Ronchi annuncia quasi subito di correre da solo (sostenuto da alcune civiche) per riguadagnare lo scranno di primo cittadino e il Pdl individua come candidato sindaco un giovane rampante <hi rend="#b">Roberto Assi</hi>, voluto coordinatore cittadino niente meno che dall’ex ministro <hi rend="#b">Paolo Romani</hi> a gennaio. Secondo rumors, Assi è amico del figlio di Romani Federico con il quale ha rapporti di lavoro. Viene redatta la lista dei candidati consiglieri comunali del Pdl e vengono raccolte le firme a sostegno con i banchetti. Le tensioni che da anni dilaniano il partito all’apparenza paiono superati: pare esserci un accordo sui candidati. Ma quando il <hi rend="#b">direttivo provinciale</hi> azzurro chiede l’inserimento di quattro nomi di sua fiducia che poi diventano tre dopo una serie di trattative, il Pdl a Brugherio si ammutina. Dice di non riuscire a raccogliere nuove firme sulla lista riveduta e corretta dai vertici, chiede di poter presentare la prima versione senza i nomi calati dall’alto e al diniego del direttivo provinciale che gli nega perfino il simbolo non presenta alcuna lista.</p>
    <p>Gli azzurri di Brugherio in sommossa si riciclano rapidamente in una<hi rend="#b"> lista civica</hi> a sostegno di Assi (che resta candidato sindaco) per la quale le firme vengono trovate e l’unico partito di centrodestra in lizza resta Fratelli d’Italia. Il Pdl è fuori dalla partita, gli elettori non troveranno il simbolo sulla scheda elettorale. Una doccia fredda per il direttivo provinciale brianzolo degli azzurri. “Ci hanno pugnalato alle spalle, con una sfacciataggine e un’arroganza inimmaginabile, in anni che faccio<hi rend="#b"> politica</hi> non ho mai visto nulla di simile – ha commentato duro alla stampa Dario Allevi, presidente della Provincia di Monza e Brianza – Qualcuno la pagherà”. Assi è appena stato sospeso da <hi rend="#b">coordinatore cittadino</hi> del Pdl, ma nessuno gli può impedire di correre come <hi rend="#b">candidato sindaco</hi>. E quindi la solfa non cambia, il Pdl a Brugherio dove è nato per il momento non c’è più.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>