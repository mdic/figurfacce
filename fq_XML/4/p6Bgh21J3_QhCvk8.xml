<doc sitename="Il Fatto Quotidiano" title="Pisanu a Berlusconi: &quot;Brogli nel 2006? Non approfitti della mia pazienza&quot; - Il Fatto Quotidiano" author="RQuotidiano" date="2013-01-08" url="http://www.ilfattoquotidiano.it/2013/01/08/pisanu-contro-berlusconi-brogli-nel-2006-non-approfitti-della-mia-pazienza/464393/" hostname="ilfattoquotidiano.it" description="Brogli alle elezioni del 2006? Beppe Pisanu non ci sta e va all’attacco del suo ex leader Silvio Berlusconi. Berlusconi, infatti, nel copione che va recitando da qualche settimana in tv continua a ripetere che alle politiche di sette anni fa la sinistra vinse “grazie ai brogli” (sottointeso: non perché lui, premier uscente, aveva deluso …" categories="Politica" tags="Beppe Pisanu;Brogli Elettorali;Elezioni;Silvio Berlusconi" fingerprint="fdefd334eba1c33d">
  <main>
    <head rend="h1">Pisanu a Berlusconi: “Brogli nel 2006? Non approfitti della mia pazienza”</head>
    <graphic src="https://st.ilfattoquotidiano.it/wp-content/uploads/2013/01/berlusconi-pisanu-interna-nuova.jpg" alt="Silvio Berlusconi e Beppe Pisanu"/>
    <p><hi rend="#b">Brogli</hi> alle <hi rend="#b">elezioni</hi> del <hi rend="#b">2006</hi>? <hi rend="#b">Beppe Pisanu</hi> non ci sta e va all’attacco del suo ex leader <hi rend="#b">Silvio Berlusconi</hi>. Berlusconi, infatti, nel copione che va recitando da qualche settimana in tv continua a ripetere che alle <hi rend="#b">politiche</hi> di sette anni fa <hi rend="#b">la sinistra vinse “grazie ai brogli”</hi> (sottointeso: non perché lui, premier uscente, aveva deluso il suo elettorato). Quelle elezioni, però, furono gestite dal suo governo, e in particolare dall’allora <hi rend="#b">ministro dell’Interno Pisanu</hi>. “Non è la prima volta che il presidente Berlusconi fornisce versioni fantasiose della notte elettorale del 2006 approfittando, tra l’altro, della mia riservatezza e della mia pazienza”, avverte in una nota. “Ora basta”.</p>
    <p>Il presidente della Commissione Antimafia, eletto nel Pdl ma dato da tempo in orbita montiana, spiega che “quella notte e nei giorni successivi feci fino in fondo il mio dovere” e tutto si svolse nel “rispetto rigoroso della legge”. Pisanu si mette dunque a disposizione di Berlusconi, nel caso in cui volesse “in proposito rinfrescarsi la memoria. Nel 2006 – ricorda Pisanu – nessuno delle migliaia di scrutatori e rappresentanti di lista berlusconiani sollevò un solo <hi rend="#b">reclamo</hi> od obiezione in tutta Italia. Quello <hi rend="#b">scrutinio</hi> fu assolutamente <hi rend="#b">regolare</hi> come del resto avrebbe successivamente confermato con voto unanime la giunta per le <hi rend="#b">elezioni del Senato</hi> della Repubblica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>