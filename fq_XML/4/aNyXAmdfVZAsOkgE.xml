<doc sitename="Il Fatto Quotidiano" title="Programmi in tv stasera, Telefatto: Si può fare, Crozza e Berlusconi va a Virus - Il Fatto Quotidiano" author="Domenico Naso" date="2014-05-02" url="http://www.ilfattoquotidiano.it/2014/05/02/programmi-in-tv-stasera-telefatto-si-puo-fare-crozza-virus-il-contagio-delle-idee/970978/" hostname="ilfattoquotidiano.it" description="Venerdì scorso ha chiuso i battenti La Pista, sfortunato talent di ballo condotto da Flavio Insinna. Stasera, invece, RaiUno lancia il nuovo programma di Carlo Conti, fresco di investitura sanremese. Lo show si chiama Si può fare, e vedrà un nutrito gruppo di vip alle prese con prove bizzarre e particolari, con la giuria composta …" categories="Media" tags="Alex Zanardi;Che Guevara;Digitale Terrestre;Enrico Mentana;Maurizio Crozza;Silvio Berlusconi" fingerprint="2b2d24bc4953e0b9">
  <main>
    <head rend="h1">Programmi in tv stasera, Telefatto: Si può fare, Crozza e Berlusconi va a Virus</head>
    <graphic src="https://st.ilfattoquotidiano.it/wp-content/uploads/2014/04/carlo-conti_-640.jpg" alt="Carlo Conti"/>
    <p>Venerdì scorso ha chiuso i battenti <hi rend="#b">La Pista</hi>, sfortunato talent di ballo condotto da <hi rend="#b">Flavio Insinna</hi>. Stasera, invece, RaiUno lancia il nuovo programma di <hi rend="#b">Carlo Conti</hi>, fresco di investitura sanremese. Lo show si chiama <hi rend="#b">Si può fare</hi>, e vedrà un nutrito gruppo di vip alle prese con prove bizzarre e particolari, con la giuria composta da <hi rend="#b">Amanda Lear</hi>, <hi rend="#b">Yuri Chechi</hi> e <hi rend="#b">Pippo Baudo</hi>. <lb/>Canale5 risponde con una nuova puntata de Il tempo del coraggio e dell’amore, nuovo polpettone proveniente dalla Spagna, mentre su RaiDue torna <hi rend="#b">Nicola Porro</hi> con Virus – Il contagio delle idee. L’ospite più atteso di stasera è <hi rend="#b">Silvio Berlusconi</hi>, in pieno tour elettoral-televisivo, nonostante l’affidamento ai servizi sociali. <lb/>Su RaiTre, debutta una nuova serie di <hi rend="#b">Sfide</hi>, con <hi rend="#b">Alex Zanardi</hi>. In vista dei mondiali in Brasile del prossimo mese, il fortunato programma dedicato allo sport, si occuperà di alcune tra le pagine più importanti della storia del calcio. Si comincia con l’eterna sfida tra Italia e Francia. <hi rend="#b">Gianluigi Nuzzi</hi> conduce, su Rete4, <hi rend="#b">Quarto Grado</hi>, mentre si rinnova la sfida comica tra <hi rend="#b">Colorado</hi> su Italia1 (condotto da <hi rend="#b">Diego Abatantuono</hi> e <hi rend="#b">Chiara Francini</hi>) e <hi rend="#b">Crozza nel paese delle meraviglie</hi> su La7, seguito da <hi rend="#b">Bersaglio mobile</hi> di <hi rend="#b">Enrico Mentana</hi>. </p>
    <p>Sul digitale, Rai5 manda in onda <hi rend="#b">Terramatta</hi>, documentario che racconta l’Italia del Novecento attraverso le pagine del diario di un contadino siciliano semianalfabeta, mentre su RaiMovie c’è il film <hi rend="#b">I’ll sleep when I’m dead</hi>, con <hi rend="#b">Clive Owen</hi>, <hi rend="#b">Charlotte Rampling</hi> e <hi rend="#b">Malcom McDowell</hi>. La5 punta sulle puntate della terza stagione del teen gothic <hi rend="#b">The Vampire Diaries</hi>, mentre su Iris va in onda l’action movie del 1992 <hi rend="#b">Resa dei conti a Little Tokio</hi>, con <hi rend="#b">Dolph Lundgren</hi> e <hi rend="#b">Brandon Lee</hi>. Su LaEffe, infine, seconda parte di <hi rend="#b">Che – Guerriglia</hi>, seconda parte del film biografico dedicato ad <hi rend="#b">Ernesto Guevara</hi>, interpretato da <hi rend="#b">Benicio Del Toro</hi> e diretto da <hi rend="#b">Steven Soderbergh</hi>. Sul satellite, nuovo episodio della quarta stagione de <hi rend="#b">Il Trono di Spade</hi> su <hi rend="#b">SkyAtlantic</hi>, seguito dalla nuova serie <hi rend="#b">Banshee</hi>, mentre su FoxCrime tocca a <hi rend="#b">Criminal Minds</hi> e <hi rend="#b">The Blacklist</hi>. FoxSports trasmette la diretta del match di <hi rend="#b">Liga spagnola</hi> tra Rayo Vallecano e Athletic Bilbao, mentre su FoxSports 2, spazio al <hi rend="#b">baseball</hi> in diretta dal’America con la sfida tra Chicago Cubs e Saint Louis. <hi rend="#b">Nessuna proposta cinematografica degna di nota</hi>, mentre su Discovery Channel va in onda, in prima tv, un nuovo episodio del programma cult Mythbusters. <lb/>Buona visione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>