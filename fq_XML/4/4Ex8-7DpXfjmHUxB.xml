<doc sitename="Il Fatto Quotidiano" title="Legge anticorruzione, Piercamillo Davigo: &quot;L'elenco di ciò che manca è infinito&quot; - Il Fatto Quotidiano" author="Beatrice Borromeo" date="2012-10-19" url="http://www.ilfattoquotidiano.it/2012/10/19/legge-anticorruzione-piercamillo-davigo-lelenco-di-cio-che-manca-e-infinito/387100/" hostname="ilfattoquotidiano.it" description="Altro che brodino, come il Financial Times ha definito la legge anticorruzione. Per Piercamillo Davigo, consigliere della Corte di Cassazione, “se uno è rigoroso, fa le cose diversamente”. A partire da un certo regalino che il magistrato di Mani Pulite proprio non si spiega. Dottor Davigo, cosa la stupisce di più di questa legge?Direi il …" categories="Giustizia" tags="Ddl Anticorruzione;Financial Times;Interviste;Mani Pulite;OCSE;Paola Severino;Piercamillo Davigo;Silvio Berlusconi" fingerprint="a28bece3f9f711b5">
  <main>
    <head rend="h1">Legge anticorruzione, Piercamillo Davigo: “L’elenco di ciò che manca è infinito”</head>
    <graphic src="https://st.ilfattoquotidiano.it/wp-content/uploads/2012/10/davigo-di-pietro-colombo-interna-nuova.jpg"/>
    <p>Altro che brodino, come il <hi rend="#b"> Financial Times</hi> ha definito la legge anticorruzione. Per</p>
    <p><hi rend="#b">Piercamillo Davigo</hi>, consigliere della Corte di Cassazione, “se uno è rigoroso, fa le cose diversamente”. A partire da un certo regalino che il magistrato di</p>
    <p><hi rend="#b">Mani Pulite</hi>proprio non si spiega.</p>
    <p><hi rend="#b">Dottor Davigo, cosa la stupisce di più di questa legge?</hi><lb/>Direi il fatto che hanno dimezzato le pene previste nel caso di concussione per induzione. Perché l’hanno fatto?</p>
    <p><hi rend="#b">L’Ocse chiedeva da tempo all’Italia di punire il privato che paga il pubblico ufficiale, cioè il concussore, e questa legge lo prevede. Non basta?</hi><lb/>No, perché così si aggira soltanto l’obbligo di punire chi dà denaro al funzionario pubblico, traendone vantaggi. Il concusso (concussore, ndr) alla fine la fa franca. Viene punito, ma la pena è ridotta. E le norme favorevoli sono retroattive. Con il risultato che molti processi in Cassazione verranno annullati.</p>
    <p><hi rend="#b">Meglio eliminare la retroattività?</hi>No, meglio non ridurre le pene!</p>
    <p><hi rend="#b">Quanto ci manca per essere conformi alle richieste dell’Europa?</hi><lb/>Non so cosa fosse ottenibile, ma di certo l’Italia è ancora molto indietro rispetto agli altri Paesi europei. Se solo ci fosse la volontà, basterebbe procedere in modo molto più semplice, copiando le convenzioni internazionali. Così saremmo conformi di sicuro.</p>
    <p><hi rend="#b">Cosa cambia per quanto riguarda il traffico di influenze, cioè quando i potenti si mettono d’accordo per darsi un aiuto (illecito) reciproco?</hi><lb/>In questo caso il vero problema è che la pena edittale prevista per questo reato (cioè la reclusione a tre anni) non consente le intercettazioni telefoniche. Ma come pensano di scovare questi reati? Li scopriremo solo se ce li verranno a raccontare.</p>
    <p><hi rend="#b">Almeno, però, hanno aumentato i termini per la prescrizione da 7 anni e mezzo a 11 per i reati di corruzione, concussione per induzione e traffico di influenze. Basterà per terminare in tempo i processi?</hi><lb/>C’è un equivoco di fondo. Non sono i termini di prescrizione a essere necessariamente troppo brevi, il problema è che in Italia la prescrizione comincia a decorrere non dalla scoperta del reato, ma da quando il reato è stato commesso. E di solito non si becca il criminale in flagrante. E’ ridicolo: in altri paesi, una volta che il processo comincia, i termini per la prescrizione non decorrono più. Poi c’è un’altra questione.</p>
    <p><hi rend="#b">Quale?</hi><lb/>Da noi ci sono 35 mila fattispecie di reati penali, e invece di ridurle, questa legge le ha ulteriormente aumentate. Rendiamoci conto che anche se abolissimo il 90 per cento dei reati, ne resterebbero ancora migliaia.</p>
    <p><hi rend="#b">Forse però andrebbe introdotto il reato di autoriciclaggio. Oggi quelli che, ricevute le mazzette, usano i soldi per acquisti e investimenti, non vengono puniti.</hi><lb/>Il ministro Severino ha detto che non voleva ritardare i tempi del disegno di legge, che se ne occuperà a parte. Forse ha ragione. Però noto che l’autoriciclaggio è stato inserito nella lista dei reati persino in Vaticano…</p>
    <p><hi rend="#b">Hanno anche evitato di reintrodurre il falso in bilancio, cancellato dal governo Berlusconi.</hi><lb/>Lasciamo stare, l’elenco di quello che manca è infinito.</p>
    <p><hi rend="#b">Cosa pensa invece dell’incandidabilità? I condannati in via definitiva a pene superiori ai 2 anni dovranno mollare la poltrona.</hi><lb/>Già. Peccato che oltre il 90 per cento delle condanne, anche quelle per concussione, tra rito abbreviato e attenuanti generiche vanno pesantemente sotto i due anni. E poi basta che uno patteggi per evitare la condanna. E quindi l’incandidabilità.</p>
    <p>
      <hi rend="#i">Twitter: @BorromeoBea</hi>
    </p>
    <p>
      <hi rend="#b">da Il Fatto Quotidiano del 19 ottobre 2012</hi>
    </p>
    <p>Nell’intervista a Piercamillo Davigo è stato scritto “il concusso alla fine la fa franca ” invece che il concussore. Ce ne scusiamo con i lettori<lb/>Il Fatto Quotidiano 00193 Roma, via Valadier n. 42 <hi rend="#i">lettere @ ilfattoquotidiano. it</hi></p>
    <p>
      <hi rend="#b">Aggiornato da Redazione web il 20/10/2012 alle ore 11.30</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>