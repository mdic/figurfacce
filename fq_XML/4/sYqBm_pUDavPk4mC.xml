<doc sitename="Il Fatto Quotidiano" title="Sabina Began, da Ape regina a consulente per i diritti tv. A 370mila euro l'anno - Il Fatto Quotidiano" author="RQuotidiano" date="2013-09-06" url="http://www.ilfattoquotidiano.it/2013/09/06/sabina-began-da-ape-regina-a-consulente-per-diritti-tv-a-370mila-euro-lanno/703004/" hostname="ilfattoquotidiano.it" description="Sabina Began detta l’Ape Regina, già finita sotto inchiesta a Napoli per il “bunga-bunga”, ha un nuovo lavoro. Per la modica cifra di 370 mila euro l’anno, rivela il sito di Repubblica , si occuperà di “diritti tv”. Ma il processo Mediaset stavolta non c’entra nulla: l’Ape Regina sarebbe stata ingaggiata dalla Infront Sport&amp;Media, una …" categories="Cronaca" tags="Diritti TV;Lega Calcio;Sabina Began;Silvio Berlusconi" fingerprint="38a7c64821897d14">
  <main>
    <head rend="h1">Sabina Began, da Ape regina a consulente per i diritti tv. A 370mila euro l’anno</head>
    <graphic src="https://st.ilfattoquotidiano.it/wp-content/uploads/2012/05/sabina-began_INTERNA-NUOVA.jpg"/>
    <p><hi rend="#b">Sabina Began</hi> detta l’Ape Regina, già finita sotto inchiesta a Napoli per il “bunga-bunga”, ha un nuovo lavoro. Per la modica cifra di 370 mila euro l’anno, rivela il sito di Repubblica , si occuperà di “<hi rend="#b">diritti tv</hi>”. Ma il processo Mediaset stavolta non c’entra nulla: l’Ape Regina sarebbe stata ingaggiata dalla <hi rend="#b">Infront</hi> Sport&amp;Media, una delle maggiori società di marketing sportivo, che cura la vendita dei diritti televisivi del campionato italiano di calcio.</p>
    <p>L’azienda, con sede in Svizzera, è guidata da <hi rend="#b">Philippe Blatter</hi> (altro nome noto, nipote di Joseph, il padre padrone della <hi rend="#b">Fifa</hi>), e conta filiali in tredici Paesi, dall’Austria alla Cina. In Italia, oltre a gestire i diritti marketing di Milan, Lazio, Genoa, Sampdoria, Cagliari e Palermo, è l’advisor della <hi rend="#b">Lega Calcio</hi> per la commercializzazione di “tutti i diritti media nazionali e internazionali dei campionati italiani di calcio di Serie A e B, Coppa Italia, Supercoppa Italiana e Campionato Italiano Primavera”.</p>
    <p>Ed è qui che<hi rend="#b"> Sabina Beganovic</hi> avrebbe ottenuto una consulenza a cinque zeri. In base a quali meriti e competenze non è noto sapere. Repubblica, solo, apprende che al vertice di <hi rend="#b">Infront Italy</hi> siede <hi rend="#b">Marco Bogarelli</hi>, molto legato al Milan, squadra di <hi rend="#b">Silvio Berlusconi</hi>. Berlusconi a cui la storia della Began è strettamente legata, come del resto dimostrano le iniziali “SB” che l’Ape regina si è fatta tatuare sulla caviglia. In passato aveva anche annunciato una gravidanza dall’ex premier, immediatamente smentita dai legali. Adesso, sempre nell’orbita dell’ex Cavaliere, si tufferà nella sua nuova carriera. Del resto, <ref target="http://tv.ilfattoquotidiano.it/2013/02/13/began-lape-regina-berlusconi-mi-ha-messo-al-milan/221060/">già a febbraio aveva rivelato che “grazie a Berlusconi aveva cominciato a lavorare nel mondo del calcio per il Milan“</ref>. </p>
    <p>Alle indiscrezioni trapelate nelle ultime ore, però, <hi rend="#b">Infront</hi> ha risposto con una nota ufficiale con cui “<hi rend="#b">smentisce</hi> l’esistenza di un rapporto di collaborazione con la Signora Began”: “La Signora difatti non è stata né è attualmente dipendente di alcuna società del Gruppo Infront e non ha mai avuto, né ha rapporti di <hi rend="#b">collaborazione</hi> diretta o indiretta con Infront e le sue associate”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>