<doc sitename="Il Fatto Quotidiano" title="Silvio Berlusconi morto, il mausoleo fatto costruire nel grande parco di Arcore dove non potrà essere sepolto (salvo cremazione) - Il Fatto Quotidiano" author="F Q" date="2023-06-12" url="https://www.ilfattoquotidiano.it/2023/06/12/silvio-berlusconi-morto-mausoleo-nel-grande-parco-di-arcore-dove-non-puo-essere-sepolto-salvo-cremazione/7191204/" hostname="ilfattoquotidiano.it" description="Silvio Berlusconi e la sua vicinanza a un luogo, anzi a diversi luoghi, che ne hanno accompagnato la vita e, gioco forza, il racconto mediatico. Arcore, per cominciare. Il cav è morto al San Raffaele oggi 12 giugno ed è lì, a Villa San Martino, che verrà trasportata la salma. Luogo simbolo del percorso del …" categories="Attualità" tags="Arcore;Silvio Berlusconi" fingerprint="5daf5a6af00f8702">
  <main>
    <p><hi rend="#b">Silvio Berlusconi</hi> e la sua vicinanza a un luogo, anzi a diversi luoghi, che ne hanno accompagnato la vita e, gioco forza, il racconto mediatico. Arcore, per cominciare. Il cav è morto al San Raffaele oggi 12 giugno ed è lì, a <hi rend="#b">Villa San Martino</hi>, che verrà trasportata la salma. Luogo simbolo del percorso del leader di <hi rend="#b">Forza Italia</hi>, <ref target="https://www.ilfattoquotidiano.it/in-edicola/ascolta/addio-silvio-vita-e-miracoli-raccontati-da-travaglio/">la dimora è stata realizzata dai marchesi Casati Stampa nel XVIII secolo, venne venduta nel 1973 da un’erede, Anna Maria Casati Stampa di Soncino, all’allora imprenditore Berlusconi, tramite l’ex pro-tutore della donna, l’avvocato Cesare Previti. A un prezzo vantaggiosissimo per Berlusconi</ref>.</p>
    <p>L’edificio ha una tipica struttura a U aperta verso il paese. Un parco enorme, con il discusso mausoleo che il Cav ha fatto costruire dall’artista <hi rend="#b">Pietro Cascella</hi>, intitolato ‘La volta celeste’. Difficilmente, però, potrà ospitare le spoglie del Cavaliere: la legge, al momento, lo vieta. Non si possono seppellire i morti fuori dal cimitero. Ma la legge consente di conservare in luoghi privati le ceneri. Per questo è possibile che la salma venga cremata.</p>
    <p>Questa strada era già stata percorsa dal leader di Forza Italia per mamma Rosa e papà Luigi, che riposavano al cimitero Monumentale di Milano e sono poi stati cremati e trasferiti proprio dentro il mausoleo. Nessuna volontà, da parte di Berlusconi, di avere un<hi rend="#b"> monumento religioso o cattolico</hi> semmai di impronta faraonica, ispirato alla la tomba egizia di Tutankhamon, scoperta nel 1992. Al mausoleo si accede attraverso una scalinata e dall’imponente portone di ferro si va verso una tomba principale circondata da 36 loculi. Posti prenotati? Alcuni, per i suoi “fedelissimi”: Marcello Dell’Utri, Adriano Galliani, Gianni Letta, Fedele Confalonieri, Cesare Previti. <hi rend="#b">E la famiglia, certo</hi>.</p>
    <p>
      <hi rend="#b">Articolo aggiornato il 14/6/2023 alle 12.11</hi>
    </p>
  </main>
  <comments/>
</doc>