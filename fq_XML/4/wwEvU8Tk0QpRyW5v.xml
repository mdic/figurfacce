<doc sitename="Il Fatto Quotidiano" title="Isabella Bertolini dice no a Monti. &quot;Lui apre al Pd e io non mi candido&quot; - Il Fatto Quotidiano" author="RQuotidiano" date="2013-01-14" url="http://www.ilfattoquotidiano.it/2013/01/14/isabella-bertolini-dal-pdl-ai-box-di-monti-apre-al-pd-e-io-non-mi-candido/469120/" hostname="ilfattoquotidiano.it" description="Si chiudono le porte del Parlamento per la deputata Isabella Bertolini, l’ex pasionaria emiliana di Forza Italia e poi del Pdl, che a novembre del 2011, con il governo ormai in fin di vita, scaricò Berlusconi, firmando una lettera al veleno. È stata lei stessa ad annunciare di aver rinunciato alla candidatura nella lista per …" categories="Elezioni 2013" tags="Isabella Bertolini;Mario Monti;PD;PDL;Silvio Berlusconi" fingerprint="9fc196d6f183f54c">
  <main>
    <head rend="h1">Isabella Bertolini dice no a Monti. “Lui apre al Pd e io non mi candido”</head>
    <graphic src="https://st.ilfattoquotidiano.it/wp-content/uploads/2011/11/bertolini_pp2_er.jpg"/>
    <p>Si chiudono le porte del <hi rend="#b">Parlamento</hi> per la deputata <hi rend="#b">Isabella Bertolini</hi>, l’ex pasionaria emiliana di Forza Italia e poi del <hi rend="#b">Pdl,</hi> che a novembre del 2011, <ref target="http://www.ilfattoquotidiano.it/2012/11/21/pdl-scissione-di-bertolini-stracquadanio-e-pecorella-nasce-italia-libera/421679/">con il governo ormai in fin di vita, scaricò Berlusconi</ref>, firmando una lettera al veleno. È stata lei stessa ad annunciare di aver rinunciato alla </p>
    <p><ref target="http://www.ilfattoquotidiano.it/2013/01/04/scelta-civica-lista-di-monti-alla-camera-coalizione-con-udc-e-fli/461376/">candidatura nella lista per Monti</ref>, in vista delle</p>
    <p><hi rend="#b">elezioni del 24 e del 25 febbraio</hi>. Troppe ambiguità e indecisioni sulla questioni delle</p>
    <p><hi rend="#b">alleanze con il centrosinistra</hi>, ha detto. “Non fa per me”.</p>
    <p>E così dopo 12 anni, l’ex lady di ferro del Pdl lascia il posto a Palazzo. Nei giorni scorsi, il suo nome era circolato come papabile nelle <hi rend="#b">liste per il Senato</hi>, a sostegno del premier uscente <hi rend="#b">Mario Monti</hi>. “Non è assolutamente chiusa la questione di un mio inserimento nella lista Monti al Senato – aveva assicurato Bertolini – certamente ho fatto una scelta chiara da tempo, ho lasciato il Pdl, aderendo alla lista Monti”.</p>
    <p>Le possibilità di spuntarla per la parlamentare modenese però erano sembrate già risicate, se non ridotte proprio a zero. Perché l’<hi rend="#b">Udc</hi>, avevano confermato fonti centriste vicino al leader, in forza del proprio peso elettorale rispetto agli alleati, aveva fatto pressione per inserire il nome del numero uno di Confcooperative,<hi rend="#b"> Luigi Marino</hi>.</p>
    <p>E così, al termine della trattativa, Bertolini ha annunciato il passo indietro. Senza escludere però un impegno nelle prossime europee o amministrative. “Ho aderito all’agenda Monti, trovando però <hi rend="#b">poca chiarezza</hi> sul nodo della possibile alleanza con la Sinistra” ha spiegato alla stampa locale. Nel caso di un accordo con il Pd, secondo l’ex pidiellina, ci si troverebbe di fronte a un governo politico e non tecnico. “Legittimo, ma io non ci sto. Dopo 12 anni si può anche chiudere con il Parlamento e fare politica da fuori. Del resto, le due novità più importanti dalla politica dell’ultimo periodo sono arrivate proprio da fuori il Parlamento: <hi rend="#b">Matteo Renzi </hi>e i<hi rend="#b"> 5 Stelle”</hi>.</p>
    <p>Ceduto il posto a <hi rend="#b">Palazzo Madama</hi>, l’ex deputata continuerà a lavorare a “Italia Libera, progetto politico autonomo promosso alcuni mesi fa dalla stessa Bertolini, dopo aver dato l’addio a Berlusconi e aver aderito all’agenda Monti. Con lei un nutrito gruppo di fuoriusciti del Pdl. Dall’ex avvocato difensore del cavaliere <hi rend="#b">Gaetano Pecorella</hi> a Giorgio Stracquadanio, da Roberto Tortoli a Franco Stradella.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>