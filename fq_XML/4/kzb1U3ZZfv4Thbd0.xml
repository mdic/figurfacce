<doc sitename="Il Fatto Quotidiano" title="Elezioni, Monti: &quot;Berlusconi cialtrone. Italia nel ridicolo con il suo governo&quot; - Il Fatto Quotidiano" author="RQuotidiano" date="2013-02-15" url="http://www.ilfattoquotidiano.it/2013/02/15/elezioni-monti-berlusconi-cialtrone-italia-nel-ridicolo-con-suo-governo/500463/" hostname="ilfattoquotidiano.it" description="Cialtrone, provinciale e con il suo governo l’Italia è caduta nel ridicolo. Ad attaccare Silvio Berlusconi all’indomani delle dichiarazioni sulla “inevitabilità delle tangenti” non è un pasdaran della sinistra oltranzista, ma il presidente del Consiglio uscente che guida l’area dei “moderati riformisti”, Mario Monti. “Dopo tanti anni di governo Berlusconi non c’è una legge anti-corruzione – ha …" categories="Elezioni 2013" tags="Mario Monti;Silvio Berlusconi" fingerprint="be23d025f48f8435">
  <main>
    <head rend="h1">Elezioni, Monti: “Berlusconi cialtrone. Italia nel ridicolo con il suo governo”</head>
    <graphic src="https://st.ilfattoquotidiano.it/wp-content/uploads/2012/12/montiberlusconi_interna-nuova1.jpg"/>
    <p><hi rend="#b">Cialtrone</hi>, <hi rend="#b">provinciale</hi> e con il suo governo l’<hi rend="#b">Italia</hi> è caduta nel <hi rend="#b">ridicolo</hi>. Ad attaccare <ref target="http://www.ilfattoquotidiano.it/2013/02/14/finmeccanica-berlusconi-tangenti-sono-necessita-che-non-si-puo-evitare/498797/"> Silvio Berlusconi all’indomani delle dichiarazioni sulla “inevitabilità delle tangenti”</ref> non è un pasdaran della sinistra oltranzista, ma il presidente del Consiglio uscente che guida l’area dei “moderati riformisti”, </p>
    <p><hi rend="#b">Mario Monti</hi>. “Dopo tanti anni di</p>
    <p><hi rend="#b">governo Berlusconi</hi>non c’è una legge anti-corruzione – ha spiegato il leader di Scelta Civica, intervenendo ad</p>
    <p><hi rend="#i">Agorà</hi>su Raitre – L’Italia è un paese importante, è un paese del G8, e certo può anche cadere nel</p>
    <p><hi rend="#b">ridicolo</hi>come è accaduto per l’</p>
    <p><hi rend="#b">atteggiamento ridicolo</hi>tenuto da qualcuno in passato”. Quasi in diretta arriva la risposta del Cavaliere, intervistato a</p>
    <p><hi rend="#i">Radio Anch’io</hi>, su Radio1. Da una parte corregge le sue parole di ieri: “Non ho fatto nessuna analisi sulle tangenti, che sono un reato che va evitato e quando accadono va punito. Ho solo fotografato una situazione globale e parlato di certi casi in Paesi dove non ci sono piene democrazie”. Dall’altra fa partire il contrattacco: il Professore è disperato perché rischia di non entrare in Parlamento, dice, e da ogni sua parola esce una cattiveria. [brightcove]2166577168001[/brightcove]</p>
    <p>Tuttavia Monti quasi stupisce perché alla fine lascia porte aperte a tutti per un’eventuale alleanza post-elettorale: ci sono “le stesse possibilità”, dice, che Scelta civica faccia un’alleanza post-elettorale con il centrosinistra o con il centrodestra, “purché senza Berlusconi”.</p>
    <p><hi rend="#b">Monti: “Questi mesi come Tangentopoli? Sì, ma con speranze minori”</hi><lb/>A Monti è stato chiesto se è possibile un paragone tra quanto succede in questi mesi con <hi rend="#b">Tangentopoli</hi>: “Purtroppo sì – ha replicato – ma con una speranza minore. Nel 1993 ci fu un’<hi rend="#b">azione liberatoria</hi> della <hi rend="#b">magistratura</hi> e si pensava che l’azione della magistratura e la coscienza dei cittadini avrebbero posto fine a quel fenomeno. L’azione dei magistrati è andata avanti ma la <hi rend="#b">coscienza</hi> degli italiani che guidano gli altri italiani si è <hi rend="#b">seduta</hi>”. Che le tangenti esistano in molti paesi, insomma, “è la realtà – aggiunge il candidato a Palazzo Chigi – ma che sia inevitabile lo rifiuto. Un Paese deve agire sul piano internazionale, mentre vedo nel dibattito in corso un certo <hi rend="#b">provincialismo</hi>: uno che ha governato l’Italia come Berlusconi deve rendersi conto che un paese come l’Italia, che è nel G8, ha il dovere di combattere la corruzione anche a livello internazionale”. </p>
    <p>Infine si lancia in un parallelo tra le critiche di Berlusconi <ref target="http://www.ilfattoquotidiano.it/2013/02/14/elezioni-casa-bianca-prossimo-governo-italiano-prosegua-con-riforme/500197/">e gli auspici di Obama</ref>: “Sono molto più ferito quando dei <hi rend="#b">cialtroni</hi> dicono di aver lasciato l’Italia in buone condizioni nel 2011 e che io l’avrei portata sul <hi rend="#b">baratro</hi>, che non <hi rend="#b">inorgoglito</hi> quando ricevo i complimenti di <hi rend="#b">Obama</hi>“.</p>
    <p><hi rend="#b">Il Prof: “Quanta fatica per arrivare alla legge anticorruzione”</hi><lb/>Monti ha ricordato come il suo governo “ha fatto fatica, a causa della resistenza del Pdl, a far approvare un’adeguata legge anti-corruzione”. Questa norma è arrivata dopo che, “dopo tanti anni di governo Berlusconi”, non ne era stata approvata ancora una. Queste normative sul piano interno, ha spiegato ancora Monti, vanno accompagnate con azioni a livello internazionale: “Uno che ha governato tanti anni come Berlusconi doveva fare qualcosa a livello internazionale. L’Italia è un Paese importante, è nel G8, e certo può anche cadere nel ridicolo come è accaduto per l’atteggiamento ridicolo tenuto da qualcuno in passato”. E’ stato quindi chiesto a Monti a chi si riferisse: “Non ho bisogno di ricordare – ha replicato – le pressioni ricevute in questi giorni”.</p>
    <p>Sul piano politico, poi, Monti sembra solleticare Berlusconi proprio su uno dei punti chiave storici delle sue campagne elettorali: “So benissimo – chiarisce – che il Pd è nato nell’ottobre, forse il 14 ottobre 2007. Da quella <hi rend="#b">indignazione</hi> seguita alla pronuncia della data del 1921, deduco che è nato da zero. E’ ridicolo Berlusconi quando si presenta come la diga al <hi rend="#b">comunismo</hi> ci sono elementi culturali importanti nel centrosinistra che derivano da una azione molto illustre di politica antecedente al 2007″. In definitiva: “Se vincesse il centrodestra l’Italia tornerebbe a rischio come nel novembre 2011 e si fermerebbero le riforme in grado di far crescere il Paese. Se vincesse il Pd con Vendola, invece, i conti sarebbero più al sicuro, ma non si proseguirebbe sulla strada delle riforme strutturali”.</p>
    <p>Monti rivela che gli è stato “offerto il Quirinale o anche posizioni di quasi vertice o di vertice al governo in cambio alla mia non candidatura”. A chi gli chiedeva se fosse stato <hi rend="#b">Pierluigi Bersani </hi>a fare l’offerta, tuttavia, Monti ha risposto: “Esiste anche uno spazio privato nelle conversazioni politiche”. </p>
    <p><hi rend="#b">“Alleanza? Stesse possibilità con centrosinistra e centrodestra”</hi><lb/>Monti ha affermato di sperare in un successo elettorale di Scelta civica: “Molti elettori del centrodestra – ha spiegato – desiderano la realizzazione di <hi rend="#b">riforme</hi> e <hi rend="#b">liberalizzazioni</hi>, ma non le troveranno in quello schieramento, per cui spero che continui quella frana che c’è stata prima del brillante e imperioso ritorno di Berlusconi”. Se invece Scelta civica non otterrà la maggioranza, è stato chiesto a Monti, si deve considerare “scontata” l’alleanza con il centrosinistra? Il leader di Scelta civica ha risposto negativamente, dicendo che “le chance di un’alleanza con il centrosinistra sono identiche a quella di un’alleanza con il centrodestra”, anche se quest’ultimo dovrebbe rinunciare alla presenza di Berlusconi che ha attaccato anche in queste ore lo stesso Monti.</p>
    <p>E’ stato quindi mostrato un video in cui Berlusconi sosteneva che Monti “non capisce niente di economia”: “Sono opinioni interessanti – ha replicato il premier – io rispetto le opinioni altrui comprese quelle di Berlusconi. Ci sono molte forze nel centrodestra – ha concluso – con cui si possono fare insieme riforme, un pò meno con Berlusconi, anche perché con lui ho difficoltà a vedere la coerenza del pensiero nel tempo”.</p>
    <p>
      <hi rend="#b">Berlusconi: “Monti dovrebbe dimettersi da senatore a vita”Continuano a partire siluri, dunque, dall’area di centro e in particolare dal capo del governo nei confronti del centrodestra. Così Berlusconi replica che il Professore dovrebbe dimettersi da senatore a vita: “Questo è Monti, che avevamo tutti sovrastimato, era il deus ex machina di un governo tecnico – sottolinea – è sceso in politica smentendo tutte le garanzie date, dovrebbe dimettersi da senatore a vita perché io non avrei mai controfirmato la sua nomina a senatore a vita se avessi saputo che scendeva in politica”. Berlusconi fa un parallelo con l’ex presidente del Consiglio </hi>
    </p>
    <p><hi rend="#b">Romano Prodi</hi>: “Di lui si diceva ‘ha una bonomia che viene fuori dai suoi artigli’, ecco per Monti vale’ ha una cattiveria che viene fuori da ogni sua dichiarazione'”.</p>
    <p>Secondo il Cavaliere “lui fa queste dichiarazioni, dimostrandosi un’altra persona da quella che credevamo, perché è disperato: si è alleato con <hi rend="#b">Fini</hi> e <hi rend="#b">Casini</hi> che sono scesi nei sondaggi e quindi è molto probabile che il cosiddetto ‘centrino’ non raggiunga il 10%, che è il limite necessario per poter avere deputati. Quindi è molto probabile che saranno esclusi dal Parlamento e questo porta disperazione e porta a queste dichiarazioni insensate”. In ogni caso comunque per l’ex capo del governo non c’è nessuna nuova Tangentopoli. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>