<doc sitename="Il Fatto Quotidiano" title="Elezioni 2013, l’attesa del Pdl: &quot;Il Pd proverà con Grillo, poi verrà da noi&quot; - Il Fatto Quotidiano" author="Paola Zanca" date="2013-02-27" url="http://www.ilfattoquotidiano.it/2013/02/27/elezioni-2013-lattesa-del-pdl-pd-provera-con-grillo-poi-verra-da-noi/514524/" hostname="ilfattoquotidiano.it" description="Piera Scagnelli, maestra di scuola elementare, scrive solo due parole: “Obiettivo raggiunto”. È la coordinatrice del circolo Pdl di Bettola, il paese di Pier Luigi Bersani, e ha voluto far sapere al suo presidente che anche lì, nella patria del segretario democratico, la missione era compiuta. Basta leggere i commenti sulla pagina Facebook di Berlusconi …" categories="Elezioni 2013" tags="Angelino Alfano;Beppe Grillo;Elezioni Politiche 2013;Gaetano Quagliariello;PD;PDL;Pier Luigi Bersani;Silvio Berlusconi" fingerprint="88e60e7d98764775">
  <main>
    <head rend="h1">Elezioni 2013, l’attesa del Pdl: “Il Pd proverà con Grillo, poi verrà da noi”</head>
    <graphic src="https://st.ilfattoquotidiano.it/wp-content/uploads/2013/02/alfano-interna-nuova.jpg" alt="Angelino Alfano"/>
    <p><hi rend="#b">Piera Scagnelli</hi>, maestra di scuola elementare, scrive solo due parole: “Obiettivo raggiunto”. È la coordinatrice del circolo <hi rend="#b">Pdl</hi> di <ref target="http://www.ilfattoquotidiano.it/2013/02/25/elezioni-2013-bersani-perde-nella-sua-bettola/512679/"> Bettola, il paese di Pier Luigi Bersani</ref>, e ha voluto far sapere al suo presidente che anche lì, nella patria del segretario democratico, la missione era compiuta. Basta leggere i commenti sulla pagina Facebook di </p>
    <p><hi rend="#b">Berlusconi</hi>o le discussioni sui forum di</p>
    <p><hi rend="#b">Forzasilvio.it</hi>per incontrare i pidiellini più mansueti che si siano mai visti.</p>
    <p>Potere del pareggio, che trasforma il <hi rend="#b">centrodestra</hi> in una forza determinante. Hanno perso sei milioni di voti negli ultimi cinque anni, eppure possono sedersi con diritto di parola al tavolo dei non-vincitori. Occasione insperata e irripetibile: il governissimo, per loro, è la scialuppa di salvataggio che li riporterà al governo. Per questo hanno preso in parola i precetti che <hi rend="#b">Berlusconi</hi> ha dispensato appena sveglio, a <hi rend="#i">La Telefonata</hi> su Canale 5: “Tutti devono riflettere per il bene dell’Italia e questa riflessione richiede qualche tempo”. C’è da aspettare. Poi anche gli altri capiranno che bisognerà “acconciarsi a fare qualche sacrificio” perché “l’Italia non merita di non essere governata”.</p>
    <p>Il <hi rend="#b">piano</hi> è piuttosto semplice. Lasciare Bersani a dare le carte, “capire cosa vuole fare”. Il segretario Pd, per la verità, ieri lo ha lasciato intendere: “Nessun balletto, il Pdl si riposasse”, ha risposto a chi gli chiedeva se fosse pronto alla grande coalizione. Eppure tra i fedelissimi di Berlusconi c’è chi parla apertamente di “tattica”:<hi rend="#b"> Gaetano Quagliariello</hi> è convinto, per esempio, che Bersani sappia benissimo che “l’offerta istituzionale da parte della coalizione vincitrice in un ramo del Parlamento dovrebbe essere rivolta alla coalizione con la quale l’assegnazione del premio è stata contesa”.</p>
    <p>TRADOTTO, che il Pd, prima di pensare all’alleanza con Grillo, deve rivolgersi al Pdl, lontano solo di qualche migliaia di voto. La tattica, insinua Quagliariello, sta nella “considerazione politica”: come possono i democratici guardare da subito al centrodestra, senza farsi prima dire no da Grillo? “Vediamo se i grillini vogliono collaborare con il Pd – dice il segretario Pdl <hi rend="#b">Angelino Alfano</hi> – Facciano pure e vediamo dove porteranno il Paese. È così, tra una dichiarazione e l’altra, che il segretario Pdl Angelino Alfano fa sapere quali sono i punti su cui trattare: meno tasse, più lavoro, riduzione del numero e degli stipendi dei parlamentari, eliminazione del finanziamento pubblico ai partiti. Molto grilline , come tutte le proposte che il centrodestra ha sfoggiato nelle ultime settimane. Tutto è ancora per aria. Di certo, c’è solo che nel Pdl non hanno “voglia di sangue” né tantomeno intenzione di tornare a votare presto. “Se hanno voglia di guerra ci regoleremo – dicono da via dell’Umiltà – per ora da parte nostra c’è la massima responsabilità”. <hi rend="#b">Denis Verdini</hi> manda il suo messaggio: “Serve un pizzico di umiltà: di fronte al risultato elettorale bisogna far cadere ogni pregiudiziale”.</p>
    <p>
      <hi rend="#b">Da Il Fatto Quotidiano del 27 febbraio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>