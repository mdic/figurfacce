<doc sitename="Il Fatto Quotidiano" title="Sentenza Mediaset, il 19 ottobre udienza per rideterminare interdizione Berlusconi - Il Fatto Quotidiano" author="RQuotidiano" date="2013-09-09" url="http://www.ilfattoquotidiano.it/2013/09/09/condanna-mediaset-fissata-udienza-per-rideterminazione-pena-accessoria-berlusconi/706038/" hostname="ilfattoquotidiano.it" description="E’ già tempo di rideterminazione della pena accessoria per Silvio Berlusconi. Si terrà il 19 ottobre davanti la III Corte d’Appello di Milano, secondo fonti legali, l’udienza nell’ambito del processo Mediaset. I giudici della corte d’Appello di Milano avevano inflitto 5 anni di interdizione dei pubblici uffici. La legge prevede che per quel tipo di …" categories="Giustizia" tags="Decadenza Berlusconi;Processo Mediaset;Silvio Berlusconi" fingerprint="efbb57b9fa68a01d">
  <main>
    <head rend="h1">Sentenza Mediaset, il 19 ottobre udienza per rideterminare interdizione Berlusconi</head>
    <graphic src="https://st.ilfattoquotidiano.it/wp-content/uploads/2013/08/berlusconi_interna-nuova.jpg"/>
    <p>E’ già tempo di rideterminazione della <hi rend="#b">pena accessoria</hi> per <hi rend="#b">Silvio Berlusconi</hi>. Si terrà il <hi rend="#b">19 ottobre</hi> davanti la III Corte d’Appello di Milano, secondo fonti legali, l’udienza nell’ambito del<hi rend="#b"> processo Mediaset. </hi>I giudici della corte d’Appello di Milano avevano inflitto 5 anni di <hi rend="#b">interdizione dei pubblici uffici. </hi>La legge prevede che per quel tipo di reato la pena accessoria sia compresa tra un minimo di un anno e un massimo di tre. I magistrati avevano motivato la fissazione dell’interdizione a 5 anni considerando particolarmente grave il reato. </p>
    <p>I giudici della Cassazione, nel confermare il verdetto di <hi rend="#b">condanna per frode fiscale</hi> però avevano <ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/">rinviato gli atti a Milano perché l’interdizione inflitta al Cavaliere era piu’ alta di quella prevista dalla norma</ref>. Come del resto era stato chiesto dal pg della Cassazione Antonello Mura in sede di requisitoria. Condannato a 4 anni di reclusione per frode fiscale il leader del Pdl ha beneficiato del condono di tre anni per l’effetto dell’indulto, ora i giudici dovranno rideterminare la pena piu’ temuta dal Cavaliere. La <hi rend="#b">pena principale</hi>, diventata definitiva al momendo della lettura, dovrebbe portare in base alla legge Severino alla <hi rend="#b">decadenza del senatore Berlusconi</hi> dalla sua carica parlamentare. E proprio oggi la Giunta per le Immunità e le Elezioni inizierà la discussione.</p>
    <p>Intanto entro il 16 ottobre il leader del Pdl dovrà scegliere se scontare la pena agli <hi rend="#b">arresti domiciliari</hi> o chiedere di essere a<hi rend="#b">ffidato ai servizi sociali.</hi> La difesa del condannato ha presentato un ricorso alla <hi rend="#b">Corte dei diritti dell’Uomo di Strasburgo</hi> in cui contesta il trattamento subito da Berlusconi. In caso di improbabile accoglimento da parte dell’Europa delle lamentele dell’ex premier i legali potrebbero chiedere la revisione del processo.<ref target="http://www.ilfattoquotidiano.it/2013/09/07/sentenza-mediaset-difesa-berlusconi-deposita-in-giunta-ricorso-strasburgo/704225/"> Il documento è stato anche depositato alla Giunta. </ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>