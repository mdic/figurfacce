<doc sitename="Il Fatto Quotidiano" title="Comunali, il risultato di Pdl e M5S anticipa la strategia del Cavaliere: Santanchè leader - Il Fatto Quotidiano" author="Sara Nicoli" date="2013-05-28" url="http://www.ilfattoquotidiano.it/2013/05/28/amministrative-2013-risultato-del-pdl-anticipa-strategia-del-cavaliere-santanche/608584/" hostname="ilfattoquotidiano.it" description="Certo, ieri sera tardi, ad Arcore, quando i dati sono diventati definitivi e la fotografia del territorio ha rilasciato un’immagine a dir poco sfocata dell’impresa del Pdl, il Cavaliere non si è infuriato come qualcuno prevedeva. Sulle amministrative ha sempre avuto un approccio disincantato, ma certo sentire che l’amico di sempre, Claudio Scajola, è ad …" categories="Elezioni Amministrative 2013" tags="Angelino Alfano;Beppe Grillo;Daniela Santanchè;Denis Verdini;Elezioni Comunali 2013;Enrico Letta;Fabrizio Cicchitto;Governo Letta;PDL;Renato Brunetta;Silvio Berlusconi" fingerprint="31e95e71719ed825">
  <main>
    <head rend="h1">Comunali, il risultato di Pdl e M5S anticipa la strategia del Cavaliere: Santanchè leader</head>
    <graphic src="https://st.ilfattoquotidiano.it/wp-content/uploads/2013/05/santanchè-interna-nuova.jpg" alt="Daniela Santanchè"/>
    <p>Certo, ieri sera tardi, ad <hi rend="#b">Arcore</hi>, quando i dati sono diventati definitivi e la fotografia del territorio ha rilasciato un’immagine a dir poco sfocata dell’impresa del Pdl, il <hi rend="#b">Cavaliere</hi> non si è infuriato come qualcuno prevedeva. Sulle amministrative ha sempre avuto un approccio disincantato, ma certo sentire che l’amico di sempre,<hi rend="#b"> Claudio Scajola</hi>, è ad un passo dal vedersi scippare il feudo di Imperia e che in alcune roccaforti del nord come Brescia e Sondrio l’arretramento è stato vistoso, non lo hanno certo fatto gioire. A preoccuparlo, più che altro, l’ennesima deblacle della <hi rend="#b">Lega</hi>, con Treviso e Vicenza perse in modo pesante al punto da rendere il <hi rend="#b">Carroccio</hi> ininfluente – di fatto – nelle grandi realtà comunali del nord.</p>
    <p>Una questione che lo ha fatto riflettere sulla strategia futura: <hi rend="#b">Maroni</hi> ha portato la Lega ai minimi storici, ora l’alleanza è diventata più un orpello che altro. Eppoi, in ultimo, <hi rend="#b">Siena</hi>. Dove proprio non se l’aspettava che <hi rend="#b">Bruno Valentini</hi> e la sinistra, dopo lo scandalo Mps, avrebbero fatto bingo. Geografie da rivedere e sondare con grande attenzione, anche se il Cavaliere l’aveva messo in conto di dover pagare un piccolo, grande tributo alle larghe intese, fino a considerare come un rischio calcolato la possibilità di qualche brutta sorpresa. <hi rend="#b">Alemanno</hi> e la sconfitta a Roma, la peggiore, in fondo, di questa tornata amministrativa.</p>
    <p>La frenata del sindaco di Roma, però, gli era stata in qualche modo annunciata da più di un collaboratore, ma i dati lo hanno comunque scioccato. Così, quel che davvero sembra aver più colpito il Cavaliere (che ieri , come si diceva, ha seguito lo spoglio da Arcore, dove potrebbe restare tutta la settimana) è il flop del <hi rend="#b">M5S</hi>, il fatto che la strategia di <hi rend="#b">Grillo</hi> inizi a non pagare più. Lui che la stava osservando con grande attenzione, traendone auspici per il suo, personale futuro. E questo lo ha portato a ragionare apertamente con <hi rend="#b">Verdini</hi> sulla strategia che aveva messo nel cassetto come piano B in caso di condanna definitiva al processo <hi rend="#b">Mediaset</hi> via Cassazione: continuare ad essere leader del centrodestra da fuori del Parlamento, proprio come Grillo (anche lui un condannato incandidabile), lasciando a<hi rend="#b"> Daniela Santanchè</hi> la leadership carismatica del Pdl nelle aule. E nelle urne. Già, perché l’idea è proprio quella di passare il testimone alla “signora Sallusti” in caso di chiusura negativa della partita giudiziaria.</p>
    <p>Ecco, appunto, la <hi rend="#b">Santanchè</hi>. “Giubilato” <hi rend="#b">Angelino Alfano</hi> come delfino, messo non a caso a reggere il governo di larghe intese, per il partito e la strategia futura elettorale Berlusconi non potrebbe contare su elemento migliore della Santanchè che, non a caso, in questi ultimi giorni spopola in tv con il nuovo volto della destra dalle idee chiare e che si spende per il bene del Paese, benché oberata da un’alleanza con il Pd difficile da digerire e su cui è già stato messo in conto di perdere terreno elettorale. Anche a destra l’elettorato non è meno spietato che a sinistra. Ma la strategia arcoriana è piuttosto semplice, dopo tutto. Se Berlusconi dovesse avere la condanna definitiva, la Santanchè diventerebbe il leader politico del Pdl da spendere in <hi rend="#b">Parlamento</hi>. Non tutti, è bene dirlo, sono d’accordo con questa scelta di Berlusconi. La parte più dialogante e centrista del partito, formata dai <hi rend="#b">Lupi</hi> ma anche dalle <hi rend="#b">Prestigiacomo</hi> e <hi rend="#b">De Girolamo</hi>, difficilmente potrebbe digerire che un “falco puro” come la Santanchè possa dirigere l’orchestra pidiellina nelle aule in assenza del Cavaliere. Però l’alternativa è<hi rend="#b"> Renato Brunetta</hi>. E, insomma, c’è di peggio. Avanti la Santanchè, dunque, anche se la costruzione della strategia politica, di qui a tre, quattro mesi, vedrà il Cavaliere giocare sostanzialmente d’attesa. Non solo dei processi, ma anche della tenuta complessiva del governo.</p>
    <p>Se, infatti, incassato il via libera sulla caduta della procedura d’infrazione europea, l’esecutivo dovesse centrare alcuni obiettivi, poi sarebbe difficile azzopparlo e portare il Paese alle urne ad aprile prossimo, in contemporanea con le europee. Ma è comunque bene giocare d’anticipo. La <hi rend="#b">sconfitta</hi> di Grillo, d’altra parte, insegna: non si contruiscono né leader, né parlamentari, né tantomeno alternative politiche dal nulla e improvvisamente. Ci vuole tempo, altrimenti l’elettorato, alla prima delusione, volta le spalle. E, dunque, è bene che la Santanchè cominci fin da ora a costruire la propria credibilità di leader dentro il partito e nell’<hi rend="#b">elettorato</hi>. Attraverso la tv, ma non solo; ci vuole anche il territorio. Intanto, nelle prossime settimane sarà lei a portare alta la bandiera della pressione sul governo per ottenere risultati da dare in pasto all’elettorato scontento e disaffezionato. Lo ha detto chiaramente, anche ieri, un altro falco come <hi rend="#b">Fabrizio Cicchitto</hi>: “Quello che ci interessa e ci fa giudicare la validità dell’esecutivo è la capacità di fare le riforme, economiche e politiche. A questo stiamo guardando”. Dunque, se non è prevedibile un allentamento del sostegno al <hi rend="#b">governissimo Letta</hi>, è certo che il Pdl incalzerà chiedendo “misure forti, decisive, convincenti”, per l’immediato, perché è alla “realizzazione dei fatti” che è appesa la vita di questo esecutivo bizzarro e il futuro politico del partito. Ma il volto che chiederà con forza queste misure non sarà quello del Cavaliere. Sempre più spesso ci sarà Daniela Santanchè.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>