<doc sitename="Il Fatto Quotidiano" title="Berlusconi condannato anche in appello al processo Mediaset: 4 anni e interdizione - Il Fatto Quotidiano" author="RQuotidiano" date="2013-05-08" url="http://www.ilfattoquotidiano.it/2013/05/08/berlusconi-condannato-in-appello-al-processo-mediaset/587371/" hostname="ilfattoquotidiano.it" description="Silvio Berlusconi è stato condannato in secondo grado nel processo Mediaset. La corte d’appello di Milano ha confermato integralmente la sentenza di primo grado, che ha inflitto a Berlusconi quattro anni di reclusione (di cui tre coperti da indulto) per frode fiscale. I giudici hanno accolto la richiesta del procuratore generale di Milano, Laura Bertolè …" categories="Giustizia" tags="Diritti TV;Evasione Fiscale;Frank Agrama;Mediaset;Processo Mediaset;Silvio Berlusconi" fingerprint="6daac071604e9221">
  <main>
    <head rend="h1">Berlusconi condannato anche in appello al processo Mediaset: 4 anni e interdizione</head>
    <graphic src="https://st.ilfattoquotidiano.it/wp-content/uploads/2013/04/berlusconi1_interna-nuova.jpg" alt="Silvio Berlusconi"/>
    <p><hi rend="#b">Silvio Berlusconi</hi> è stato <hi rend="#b">condannato</hi> in secondo grado nel<hi rend="#b"> processo Mediaset</hi>. La corte d’appello di Milano ha confermato integralmente la sentenza di primo grado, che ha inflitto a <ref target="http://www.ilfattoquotidiano.it/2012/10/26/sentenza-processo-mediaset-berlusconi-condannato-a-quattro-anni/394672/">Berlusconi quattro anni di reclusione (di cui tre coperti da indulto) per frode fiscale</ref>. I giudici hanno accolto la richiesta del procuratore generale di Milano, </p>
    <p><hi rend="#b">Laura Bertolè Viale</hi>.</p>
    <p>Sul futuro politico del leader Pdl pesano però soprattutto le pene accessorie, anche queste confermate, dell’<hi rend="#b">interdizione dai pubblici uffici</hi> per cinque anni e quella dalle cariche societarie per tre. E’ la prima sanzione che l’ex presidente del Consiglio teme maggiormente, perché in caso di conferma definitiva in <hi rend="#b">Cassazione</hi> aprirebbe la questione della decadenza dalla carica di parlamentare. </p>
    <p>La condanna ha infiammato la polemica politica: <ref target="http://www.ilfattoquotidiano.it/2013/05/08/mediaset-berlusconi-condannato-in-appello-ghedini-giudici-di-milano-prevenuti/587873/">lo stato maggiore del Pdl è scattato immediatamente all’attacco dei giudici di Milano</ref>, da Capezzone a Schifani a Brunetta, passando per l’avvocato-parlamentare Ghedini. La corte che ha confermato la condanna, fra l’altro, era presieduta dal giudice <hi rend="#b">Alessandra Galli</hi>, figlia di Guido, il magistrato ucciso da Prima linea a Milano nel 1980. </p>
    <p>L’ennesima tegola giudiziaria cade sul leader del Pdl pochi giorni dopo il faticoso avvio del <hi rend="#b">governo di larghe intese</hi> guidato da Enrico Letta. Il <hi rend="#b">Pd tace</hi>, almeno nell’immediatezza della condanna: “Non commento vicende giudiziarie”, dice significativamente <hi rend="#b">Massimo D’Alema</hi>. Ma la questione dei processi che coinvolgono il pluri-imputato Berlusconi pesa sempre di più sui rapporti interni alla maggioranza forzata che sostiene l’esecutivo. Ultimo caso, lo scontro sull’elezione di <hi rend="#b">Francesco Nitto Palma</hi> alla Commissione giustizia del Senato. E certo la “naturale capacità a delinquere” sottolineata dai giudici nelle motivazioni della sentenza oggi confermata non è un buon viatico per le ambizioni di Berlusconi ad accreditarsi come “padre nobile” della Patria o quantomeno del centrodestra. </p>
    <p>I giudici della seconda Corte d’Appello di Milano hanno confermato quindi anche l’assoluzione del presidente di Mediaset <hi rend="#b">Fedele Confalonieri</hi> e la condanna a tre anni per il produttore statunitense <hi rend="#b">Frank Agrama</hi>. Confermata anche la provvisionale di 10 milioni di euro a favore dell’Agenzia delle Entrate che dovrà versare Silvio Berlusconi in solido con altre tre persone condannate, oltre ad Agrama gli allora manager di Mediaset Daniele Lorenzano (3 anni e 8 mesi) e Gabriella Galetto (1 anno e 2 mesi).</p>
    <p><hi rend="#b">Le motivazione dei giudici di primo grado: “Berlusconi dominus indiscusso”</hi>. A Berlusconi viene contestato di aver evaso il fisco, negli anni 2002 e 2003, per circa <hi rend="#b">7 milioni di euro</hi>, attraverso <hi rend="#b">ammortamenti</hi> gonfiati dei diritti televisivi acquistati. E’ il residuo di una somma ben maggiore – i pm di Milano <hi rend="#b">Fabio De Pasquale</hi> e <hi rend="#b">Sergio Spadaro</hi> avevano calcolato in <hi rend="#b">368 milioni di dollari</hi> la somma gonfiata ai fini dell’evesione fiscale – via via erosa dai tempi della prescrizione, visto che i fatti risalgono alla seconda metà degli anni Novanta. Inizialmente, Berlusconi era accusato anche di <hi rend="#b">appropriazione indebita</hi> e <hi rend="#b">falso in bilancio</hi>, ma anche su questo fronte nel 2007 è arrivata la spugna della prescrizione.</p>
    <p>Il processo sui diritti tv, tra l’altro, ha subito <hi rend="#b">lunghe interruzioni</hi>, fermandosi per<hi rend="#b"> 2 anni, 3 mesi e 5 giorni</hi>, ha calcolato Luigi Ferrarella sul Corriere della Sera, per effetto dei due <hi rend="#b">lodi Alfano</hi> (poi bocciati dalla Corte costituzionale) e dagli impedimenti di natura politica opposti dall’imputato. A questi vanno aggiunti <ref target="http://www.ilfattoquotidiano.it/2013/03/16/processo-mediaset-pg-berlusconi-in-senato-o-visita-fiscale/532293/">gli ulteriori rinvii ottenuti da Berlusconi nel processo d’appello</ref>. </p>
    <p>In primo grado i giudici avevano motivato la condanna parlando di “<hi rend="#b">un’evasione fiscale notevolissima</hi>” sottolineando che una catena di intermediari e società schermo avrebbe permesso di gonfiare i costi d’acquisto dei diritti dei film da trasmettere in tv per creare fondi neri. Secondo i magistrati non era “sostenibile che la società abbia subito truffe per oltre un ventennio senza neanche accorgersene” e Berlusconi era il “<hi rend="#b">dominus indiscusso</hi>”. Ma non solo i magistrati nelle motivazioni contestuali aveva descritto “un preciso progetto di evasione esplicato in un arco temporale ampio e con modalità sofisticate”.</p>
    <p>“Il sistema” dei diritti tv, secondo le toghe di primo gravo, aveva un “duplice fine”: una “imponente evasione fiscale” e la “fuoriuscita” di denaro “a favore di Silvio Berlusconi” che ”rimane al vertice della gestione dei diritti” e del meccanismo fraudolento anche “dopo la discesa in campo”, perché “non c’era un altro soggetto” a gestire il sistema di frode. I giudici avevano richiamato anche un verdetto della Cassazione sul <hi rend="#b">caso Mills</hi>, che prosciolse l’avvocato inglese per prescrizione dall’accusa di <hi rend="#b">corruzione in atti giudiziari</hi>, ma attribuì al Cavaliere la paternità dei versamenti sui suoi conti: “Il giro dei diritti si inserisce in un ricorso più generale a società off-shore create da Berlusconi affidandosi a fidatissimi collaboratori”.</p>
    <p>Ma non solo per le toghe il comportamento di Berlusconi, nell’ambito del processo Mediaset sui diritti tv, dimostrava una “<hi rend="#b">naturale capacità a delinquere</hi>” per perseguire “il disegno criminoso”. L’ex premier era stato ritenuto l’”ideatore” del sistema fraudolento e “non si può ignorare la produzione di un’immensa disponibilità economica all’estero ai danni dello Stato e di Mediaset che ha consentito la concorrenza sleale ai danni delle altre società del settore”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>