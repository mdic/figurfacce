<doc sitename="Il Fatto Quotidiano" title="Processi 2014, Berlusconi protagonista assoluto con l'appello Ruby bis - Il Fatto Quotidiano" author="Giovanna Trinchella" date="2014-01-05" url="http://www.ilfattoquotidiano.it/2014/01/05/processi-2014-berlusconi-protagonista-assoluto-con-lappello-ruby-bis/830901/" hostname="ilfattoquotidiano.it" description="I processi che verranno o che saranno chiusi nel 2014 sono tanti. Tangenti e corruzioni varie, scandali finanziari, giudizi che devono essere celebrati nuovamente nei confronti di boss e anche casi di cronaca nera. Senza dimenticare che in corso per tutto l’anno sarà celebrato il processo sulla Trattativa con il presidente della Repubblica chiamato a …" categories="Mafie" tags="Filippo Penati;FonSai;Giorgio Napolitano;Meredith Kercher;Monte dei Paschi di Siena;Processo Ruby;Renzo Bossi;Riccardo Bossi;Roberto Formigoni;Silvio Berlusconi;Tangenti;Trattativa Stato-Mafia;Umberto Bossi" fingerprint="29e87330faae94b3">
  <main>
    <head rend="h1">Processi 2014, Berlusconi protagonista assoluto con l’appello Ruby bis</head>
    <graphic src="https://st.ilfattoquotidiano.it/wp-content/uploads/2013/12/tribunale-640.jpg" alt="tribunale"/>
    <p>I <hi rend="#b">processi</hi> che verranno o che saranno chiusi nel <hi rend="#b">2014</hi> sono tanti. <hi rend="#b">Tangenti</hi> e corruzioni varie, scandali finanziari, giudizi che devono essere celebrati nuovamente nei confronti di boss e anche casi di cronaca nera. Senza dimenticare che in corso per tutto l’anno sarà celebrato il processo sulla <hi rend="#b">Trattativa </hi>con il presidente della Repubblica chiamato a testimoniare. </p>
    <p><hi rend="#b">Silvio Berlusconi protagonista assoluto.</hi> Un po’ appannato nel ruolo di oppositore del governo delle larghe intese <hi rend="#b">Silvio Berlusconi</hi> tornerà protagonista nel 2014. Con i tanti processi in cui l’ex premier è imputato. <ref target="http://www.ilfattoquotidiano.it/2014/01/02/processo-ruby-berlusconi-deposita-appello-e-chiede-assoluzione/830232/">C’è l’appello Ruby</ref> in cui tentare di farsi assolvere dopo i 7 anni del primo grado, <ref target="http://www.ilfattoquotidiano.it/2013/10/23/compravendita-senatori-mezza-verita-di-lavitola-portai-soldi-a-de-gregorio/753773/">c’è il processo napoletano sulla compravendita dei senatori al via l’11 febbraio</ref>. Cinque giorni prima inizierà quello sul <ref target="http://www.ilfattoquotidiano.it/2013/11/12/caso-escort-bari-a-processo-gianpaolo-tarantini-e-sabina-began/775021/">caso escort a Bari in cui sono imputati Giampaolo Tarantini e Sabina Began</ref>. Senza dimenticare l’arrivo del Ruby ter dopo la trasmissione degli atti del Tribunale per le dichiarazioni dei testi della difesa e delle indagini dei legali.</p>
    <p><hi rend="#b">Da Mps a FonSai, ma c’è anche indagine Eni-Algeria. </hi>Il primo processo sull’affaire <hi rend="#b">Monte Paschi di Siena </hi>è iniziato lo scorso settembre sul caso della <ref target="http://www.ilfattoquotidiano.it/2013/01/22/mps-accordo-segreto-tra-mussari-e-nomura-per-truccare-conti/476937/">ristrutturazione del derivato Alexandria</ref>. È stata invece fissata per il 6 marzo l’udienza davanti al gup di Siena, Ugo Bellini, per l’ex presidente di Mps, <hi rend="#b">Giuseppe Mussari, </hi>altre sei persone e la banca d’affari Jp Morgan per l’acquisizione di<hi rend="#b"> Antonveneta</hi>. <ref target="http://www.ilfattoquotidiano.it/2013/12/04/processo-fonsai-salvatore-ligresti-non-ce-in-aula-molti-risparmiatori/800324/">A Torino è iniziato il processo per l’ex patron FonSai Salvatore Ligresti</ref>, le figlie </p>
    <p><hi rend="#b">Jonella</hi>e</p>
    <p><hi rend="#b">Giulia Maria</hi>hanno patteggiato. Il 27 gennaio inizierà l’udienza preliminare della seconda tranche dell’indagine. I due procedimenti per falso in bilancio e manipolazione del mercato saranno con ogni probabilità riuniti. Anche a Milano le indagini procedono verso le richieste di rinvio a giudizio, in particolare quella sull’ex presidente dell’allora Isvap per</p>
    <p><hi rend="#b">corruzione</hi>.</p>
    <p><ref target="http://www.ilfattoquotidiano.it/2013/12/04/tangenti-saipem-in-algeria-due-incontri-tra-scaroni-e-lintermediario/800276/">C’è poi l’indagine Saipem Algeria in cui è indagato l’ad Eni Paolo Scaroni</ref>che potrebbe arrivare a un punto di svolta. La procura di Taranto è pronta per chiedere il rinvio a giudizio della</p>
    <p><hi rend="#b">famiglia Riva</hi>per disastro ambientale causato dall’Ilva; nell’inchiesta è coinvolto anche</p>
    <p><hi rend="#b">Nichi Vendola</hi>per concussione.</p>
    <p><hi rend="#b">Formigoni, Penati e i processi su corruzione e tangenti.</hi> L’ultima accusa per il neo senatore <hi rend="#b">Roberto Formigoni</hi> è arrivata il 3 dicembre scorso: sempre di corruzione per la delibera per la realizzazione (poi non avvenuta) della discarica d’amianto di Cappella Cantone. Nel frattempo l’ex governatore è imputato a Milano per associazione a delinquere e corruzione nell’udienza preliminare sul caso <hi rend="#b">Maugeri</hi> e indagato per corruzione nell’affaire <hi rend="#b">San Raffaele</hi> e <hi rend="#b">turbativa d’asta</hi> nell’inchiesta che ha portato in carcere l’ex consigliere <hi rend="#b">Massimo Guarischi. </hi>È in corso a Monza il processo all’ex presidente della Provincia <hi rend="#b">Filippo Penati </hi>e altri 10 imputati per le <hi rend="#b">tangenti</hi> per il cosiddetto sistema Sesto. In una delle ultime udienze la collaboratrice dell’imprenditore Piero di Caterina ha testimoniato di aver preparato personalmente le <hi rend="#b">buste con i soldi</hi> per i politici: “Dai conteggi fatti nel 2010 posso dire che siano circa tre milioni, tre milioni e mezzo di euro in tredici anni”. <ref target="http://www.ilfattoquotidiano.it/2013/11/29/lega-chiuse-indagini-a-milano-verso-rinvio-a-giudizio-di-bossi-e-i-suoi-due-figli/795401/">Verso il processo anche The family di Umberto Bossi, ex numero uno della Lega.</ref></p>
    <p><hi rend="#b">Processi mafia la nord da rifare, quello sulla Trattativa in corso.</hi> Diverse le condanne “saltate” nel corso del 2013 <hi rend="#b">mafia</hi> in <hi rend="#b">Lombardia</hi>. E i processi in alcuni casi andranno celebrati nuovamente in appello. Lo scorso ottobre la <hi rend="#b">Cassazione</hi> ha annullato con rinvio la sentenza della Corte d’appello di Milano che infliggeva anche il 416bis a Marcello Paparo. I supremi giudici aveva “bocciato” anche i processi <hi rend="#b">Cerberus</hi> e<hi rend="#b"> Parco Sud.</hi> È attesa per il prossimo 28 gennaio la decisione del gup di Milano Andrea Ghinetti sul rinvio a giudizio o meno dell’ex <hi rend="#b">assessore regionale lombardo Domenico Zambetti</hi>, accusato di concorso esterno in associazione mafiosa, corruzione e voto di scambio, e di altre persone. </p>
    <p>Continua, inoltre, il processo di primo grado sulla trattativa Stato-mafia. Alla sbarra, tra gli altri, anche l’ex ministro dell’Interno <hi rend="#b">Nicola Mancino</hi>, accusato di falsa testimonianza. Grande attesa anche per la testimonianza di <hi rend="#b">Giorgio Napolitano</hi>, richiesta dai pm di Palermo. Tra cui <ref target="http://www.ilfattoquotidiano.it/2013/12/11/trattativa-stato-mafia-pm-di-matteo-non-partecipera-alludienza/809399/"> Nino Di Matteo pesantemente minacciato dal boss Totò Riina</ref> e per questo sottoposto a un livello di protezione eccezionale. </p>
    <p><hi rend="#b">Nuovi processi in appello per omicidio Meredith e per quello di Chiara Poggi</hi>. È in corso a Firenze il processo bis per per l’omicidio di <hi rend="#b">Meredith Kercher </hi>in cui sono imputati <hi rend="#b">Amanda Knox</hi> e <ref target="http://www.ilfattoquotidiano.it/2013/11/06/omicidio-meredith-sollecito-amanda-mio-primo-amore-non-sono-un-assassino/768012/">Raffaele Sollecito</ref> dopo l’annullamento dell’assoluzione da parte della Cassazione. <ref target="http://www.ilfattoquotidiano.it/2013/11/26/omicidio-meredith-pg-chiede-30-anni-per-amanda-knox-e-26-per-sollecito/791256/">Il 26 novembre scorso il pg ha chiesto pesanti condanne</ref>. I supremi giudici hanno annullato anche l’assoluzione di <hi rend="#b">Alberto Stasi</hi>, unico imputato per la morte della fidanzata <hi rend="#b">Chiara Poggi</hi>: <ref target="http://www.ilfattoquotidiano.it/2013/10/31/garlasco-cassazione-racconto-di-stasi-incongruente-da-rifare-lesame-degli-indizi/762671/">secondo la Suprema Corte il processo di secondo grado è da rifare.</ref> Come i test scientifici sulla bicicletta nera e sul capello castano trovato nella mano della vittima: l’inizio del processo è previsto in primavera. Prima dell’estate è previsto anche il verdetto della Cassazione sull’omicidio di <hi rend="#b">Melania Rea</hi> dopo la sentenza di secondo grado che <ref target="http://www.ilfattoquotidiano.it/2013/09/30/melania-rea-salvatore-parolisi-condannato-a-30-anni-in-appello/728884/">ha condannato a 30 anni Salvatore Parolisi per l’omicidio della moglie</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>