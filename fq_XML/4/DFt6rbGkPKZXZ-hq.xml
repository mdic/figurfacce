<doc sitename="Il Fatto Quotidiano" title="Grillo: &quot;Santoro ospite di Berlusconi... per gli ascolti&quot; - Il Fatto Quotidiano" author="RQuotidiano" date="2013-01-15" url="http://www.ilfattoquotidiano.it/2013/01/15/grillo-santoro-ospite-di-berlusconi-per-ascolti/470697/" hostname="ilfattoquotidiano.it" description="Michele Santoro era ospite di Silvio Berlusconi e non viceversa. Lo ha detto Beppe Grillo, riferendosi alla puntata di Servizio Pubblico lo scorso 10 gennaio, durante il suo comizio in piazza Duomo a Pistoia. “Vedere Berlusconi… No, anzi, vedere Santoro che va ospite in una trasmissione di Berlusconi… Sono allibito”. E ha proseguito: “Santoro che va …" categories="Media" tags="Beppe Grillo;Michele Santoro;Servizio Pubblico;Silvio Berlusconi" fingerprint="898ea22fa12e506c">
  <main>
    <head rend="h1">Grillo: “Santoro ospite di Berlusconi… per gli ascolti”</head>
    <graphic src="https://st.ilfattoquotidiano.it/wp-content/uploads/2013/01/grillo-interna-nuova.jpg" alt="Beppe Grillo"/>
    <p><hi rend="#b">Michele Santoro</hi> era ospite di<hi rend="#b"> Silvio Berlusconi</hi> e non viceversa. Lo ha detto <hi rend="#b">Beppe Grillo</hi>, <ref target="http://www.ilfattoquotidiano.it/2013/01/10/servizio-pubblico-berlusconi-contro-travaglio-e-santoro/466941/">riferendosi alla puntata di </ref><ref target="http://www.ilfattoquotidiano.it/2013/01/10/servizio-pubblico-berlusconi-contro-travaglio-e-santoro/466941/">Servizio Pubblico</ref><ref target="http://www.ilfattoquotidiano.it/2013/01/10/servizio-pubblico-berlusconi-contro-travaglio-e-santoro/466941/"> lo scorso 10 gennaio,</ref> durante il suo comizio in piazza Duomo a <hi rend="#b">Pistoia</hi>. “Vedere Berlusconi… No, anzi, vedere Santoro che va <hi rend="#b">ospite</hi> in una trasmissione di Berlusconi… Sono allibito”. E ha proseguito: “Santoro che va ospite di una trasmissione di Berlusconi non si era mai visto. E’ <hi rend="#b">tutto fasullo</hi>, la comunicazione è fasulla”.</p>
    <p>Il comico genovese, davanti alle circa duemila persone che si sono radunate per la partenza dello <hi rend="#b">Tsunami Tour</hi>, che con un camper lo porterà in giro in tutta Italia in vista delle elezioni politiche, ha poi concluso: “Allora <hi rend="#b">sei stupido</hi>, anzi sei stupido con i soldi. Allora <hi rend="#b">vuoi gli ascolti, i soldi, gli sponsor</hi>.. Questa è la nostra <hi rend="#b">informazione</hi>. Non gliene frega nulla che voi capiate”.</p>
    <p>Grillo ha poi citato i punti più importanti del suo <hi rend="#b">programma</hi>. Prima di tutto, il suo “no” all’<hi rend="#b">Imu</hi>. “La prima casa è sacra” ha detto. Come recuperare quei soldi? “I soldi li porti non spendendo 2,2 miliardi per la <hi rend="#b">Tav</hi> che <hi rend="#b">non serve</hi> a niente, li recuperi dagli armamenti. La politica è semplice, lasciateci andare dentro con <hi rend="#b">persone normali</hi>“. </p>
    <p>E sul denaro ha proseguito parlando di <hi rend="#b">sprechi</hi> e costi della politica. “Questo paese è <hi rend="#b">fallito</hi>, allora bisogna fare un <hi rend="#b">sacrificio</hi> tutti insieme”. Secondo il leader del <hi rend="#b">Movimento 5 stelle</hi> “invece di prendere i soldi dal basso cominciamo a prenderli dall’alto, iniziamo a prenderli dal <hi rend="#b">Presidente della Repubblica</hi>, che costa <hi rend="#b">240 milioni</hi> di euro l’anno”. E ha ricordato che il suo movimento non prende finanziamenti pubblici. “Noi abbiamo fatto tutto senza chiedere un euro a nessuno, non abbiamo chiesto <hi rend="#b">rimborsi elettorali</hi>“, mentre degli altri partiti, nonostante “i rimborsi non siano ancora stati dati, vediamo manifesti di quattro metri. Vuol dire che <hi rend="#b">le banche anticipano</hi> i soldi ai partiti politici, ma se tu vuoi un euro in prestito la banca non te lo dà”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>