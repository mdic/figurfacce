<doc sitename="Il Fatto Quotidiano" title="Congresso Sel, Vendola: &quot;Pd non è il nostro destino. No all'abbraccio di B.&quot; - Il Fatto Quotidiano" author="RQuotidiano" date="2014-01-24" url="http://www.ilfattoquotidiano.it/2014/01/24/congresso-sel-vendola-il-pd-non-e-il-nostro-destino-noi-non-ci-sciogliamo/856356/" hostname="ilfattoquotidiano.it" description="“La strada giusta”. E’ lo slogan che Sel ha scelto per il suo congresso. Ed è anche la scelta obbligata alla quale è chiamato il partito di Nichi Vendola, messo alle strette da una riforma di legge elettorale che, se approvata, gli renderà la vita difficile. L’unica certezza è che, quale che sia “la strada” …" categories="Emilia Romagna" tags="Matteo Renzi;Nichi Vendola;PD;Riccione;SEL;Silvio Berlusconi" fingerprint="e9ee373e599e8f3f">
  <main>
    <head rend="h1">Congresso Sel, Vendola: “Pd non è il nostro destino. No all’abbraccio di B.”</head>
    <graphic src="https://st.ilfattoquotidiano.it/wp-content/uploads/2013/10/nichi-vendola.jpg" alt="Nichi Vendola"/>
    <p>“La strada giusta”. E’ lo slogan che <hi rend="#b">Sel</hi> ha scelto per il suo congresso. Ed è anche la scelta obbligata alla quale è chiamato il partito di <hi rend="#b">Nichi Vendola</hi>, messo alle strette da una riforma di legge elettorale che, se approvata, gli renderà la vita difficile. L’unica certezza è che, quale che sia “la strada” che <hi rend="#b">Sinistra Ecologia e Libertà</hi> prenderà, essa non porterà ad una fusione con il Pd di Matteo Renzi. Vendola lo urla dal palco del <hi rend="#b">PalaCongressi</hi> di Riccione: “Non ho alcuna voglia di iscrivermi a nessuna delle sue correnti interne perché il Partito democratico <hi rend="#b">non è il mio né il nostro destino</hi>“. I novecento delegati presenti, fino a quel momento composti e votati al silenzio, rispondono con un applauso quasi unanime. Ma è una chiusura prudente quella del leader di Sel: le critiche nei confronti del partito di maggioranza nel campo della sinistra italiana non sono mai mancate. Non a caso, in Parlamento siedono uno di fronte all’altro: uno nei banchi del governo, l’altro all’opposizione. In ogni caso, il sindaco di Firenze è atteso a Riccione per parlare alla platea.</p>
    <p>
      <hi rend="#b">Video di David Marceddu</hi>
    </p>
    <p>Vendola spiega in un lungo discorso (quasi due ore) i motivi che hanno portato al cambiamento dei rapporti con il Pd, con il quale si è presentato coalizzato alle ultime elezioni. Parte da molto lontano, “da quell’ottobre del 2010” dal quale “è passata un’era geologica della politica”. <hi rend="#b">Accusa il Pd</hi> si essere sceso a patti con Silvio Berlusconi. “Le larghe intese – rimarca alzando il tono della voce – sono state <hi rend="#b">una deriva</hi>, un compromesso al ribasso con chi ha fatto dell’<hi rend="#b">assalto alla Costituzione</hi> il cuore della propria proposta”. Ricorre a tutta la sua arte oratoria per porre l’accento sulla “diversità ontologica” di Sel con l’avversario storico. Per Vendola, “il veleno del berlusconismo è entrato anche in casa nostra, nel campo della sinistra”.</p>
    <p>Non cita Matteo Renzi ma tutti intuiscono che è al segretario del Pd che intende rivolgersi. Lo rende esplicito quando mette in guardia il “<hi rend="#b">caro Matteo</hi>“: “L’abbraccio con il Caimano è una maledizione per la sinistra moderata che <hi rend="#b">ne esce sempre smontata</hi>“. Il sindaco toscano, invitato a prendere parola al congresso ed atteso per domani, non dà conferma della sua presenza fino all’ultimo. Forse, proprio questo irrita il leader di Sel che scioglie gli indugi ed attacca a testa bassa. “Non ci si chieda di dimenticare<hi rend="#b"> la girandola di mafiosi</hi>, faccendieri, ruffiani e escort che ha riempito la scena politica degli ultimi 20 anni”, affonda. Però vuole chiarire che la rottura non è una ripicca per la legge elettorale di Renzi: “Non ci lamentiamo della sua proposta per ragioni soggettive di sopravvivenza – spiega – Non ho apprezzato che alla base ci fosse l’intesa preventiva con Berlusconi. Quell’intesa è segnata da un elemento grave di opacità: <hi rend="#b">non si può ignorare l’ineleggibilità</hi>“.</p>
    <p>Una sponda arriva dall’ospite più atteso della giornata:<hi rend="#b"> Susanna Camusso,</hi> protagonista anche di uno scontro a distanza con il segretario della Fiom <hi rend="#b">Maurizio Landini</hi>. Il segretario della Cgil critica la riforma Renzi-Cav: “L’incrocio tra soglie e premio di maggioranza – afferma – non appare lo strumento adatto ad aumentare la partecipazione”. Solo in serata è lo stesso Vendola a tirare un pò il freno: “Invito Renzi a venire qui a spiegare il suo atteggiamento sulla legge elettorale – dice ai cronisti – Non avevo capito che dopo che ci siamo visti non ci sarebbero stati più incontri”. Ci saranno fischi per il “caro Matteo”‘? “Non ne ha motivo”.</p>
    <hi rend="#b">Video di David Marceddu</hi>
    <p>Il dilemma di Sel in ambito nazionale si rinnova in ambito europeo. A maggio per le elezioni continentali, dove vige<hi rend="#b"> lo sbarramento del 4%</hi>, il partito del governatore pugliese (che toglierà il suo nome dal simbolo) deve decidere le alleanze. “Piuttosto che contorcerci – dice Vendola ai delegati – vi propongo di continuare nel dialogo con tutti. Ma non dobbiamo neanche avere paura di andare con il nostro simbolo alle Europee”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>