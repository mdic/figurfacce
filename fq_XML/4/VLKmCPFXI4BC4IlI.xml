<doc sitename="Il Fatto Quotidiano" title="Morto Berlusconi, le incognite sul futuro di Fi" author="F Q" date="2023-06-12" url="https://www.ilfattoquotidiano.it/2023/06/12/morto-berlusconi-le-incognite-sul-futuro-di-fi-micciche-il-partito-non-ci-sara-piu-tajani-andiamo-avanti-e-renzi-sta-alla-finestra/7191671/" hostname="ilfattoquotidiano.it" description="Qualcuno dà il partito per morto, qualcun altro ci crede ancora. E Renzi sta alla finestra" categories="Politica" tags="Antonio Tajani;Forza Italia;Gianfranco Micciché;Silvio Berlusconi" fingerprint="2af63a4cf85fc32d">
  <main>
    <head rend="h1">Morto Berlusconi, le incognite sul futuro di Fi. Micciché: “Il partito non ci sarà più”. Tajani: “Andiamo avanti”. E Renzi sta alla finestra</head>
    <graphic src="https://st.ilfattoquotidiano.it/wp-content/uploads/2023/04/07/med-1200x630-27-690x362.jpg"/>
    <p>“<hi rend="#b">Non ci sarà più Forza Italia</hi>, <hi rend="#b">muore con Silvio</hi>. È un fatto scontato”. <hi rend="#b">Gianfranco Micciché</hi>, storico plenipotenziario del partito azzurro in Sicilia, non ha dubbi. E a poche ore <ref target="https://www.ilfattoquotidiano.it/live-post/2023/06/12/silvio-berlusconi-peggiorano-le-sue-condizioni-in-ospedale-arrivano-il-fratello-e-tutti-i-figli-la-diretta/7191128/">dal decesso di Silvio Berlusconi</ref> dà la risposta più cinica alla domanda che in molti si stanno già facendo: “Il nostro </p>
    <p><hi rend="#b">non è un partito da congresso</hi>per sapere chi prende la direzione. Assisteremo alla lite su chi è proprietario del simbolo, a chi non lo è. Già so come andrà a finire. Ma ora non voglio pensarci”, dice all’</p>
    <p><hi rend="#i">AdnKronos</hi>l’ex deputato, ministro, viceministro, sottosegretario e presidente dell’Assemblea regionale siciliana. L’accenno alla lite sul simbolo è un riferimento alla “missione” di</p>
    <p><hi rend="#b">Marta Fascina</hi>, deputata e moglie di B.,</p>
    <p><ref target="https://www.ilfattoquotidiano.it/in-edicola/articoli/2023/06/01/dont-cry-for-me-silvio-ora-marta-evita-vuole-il-logo-di-fi/7179797/">che secondo i retroscena puntava (e chissà se ce l’ha fatta) a farsi riconoscere la titolarità del logo con atto notarile</ref>. Statuto alla mano, la titolarità dell’uso dell’emblema apparterrebbe al tesoriere del partito pro tempore, ovvero</p>
    <p><hi rend="#b">Alfredo Messina</hi>, ex manager Fininvest, che attualmente riveste la carica di commissario-amministratore nazionale.</p>
    <p>Fascina punta a un ruolo centrale negli equilibri futuri nel partito, tanto che negli ultimi giorni ha tentato un blitz per sostituire i coordinatori regionali a lei sgraditi, sventato all’ultimo momento da <hi rend="#b">Antonio Tajani</hi>. Proprio il ministro degli Esteri ed ex presidente del Parlamento europeo, attuale coordinatore azzurro, è accreditato come il più probabile candidato alla <hi rend="#b">successione</hi> – o quantomeno alla reggenza – con l’appoggio di Fascina e della primogenita Marina. E non è un caso nelle dichiarazioni post-mortem lanci subito una scommessa sul futuro: “Abbiamo il dovere, come Forza Italia, <hi rend="#b">di andare avanti</hi>, seppur feriti. Lo faremo ancora sotto la sua <hi rend="#b">guida morale e spirituale</hi> e continueremo a lavorare nel solco delle sue indicazioni”, dice. “Continueremo a lavorare tutti insieme, il progetto di Berlusconi è un progetto che va al di là della sua vita terrena, un progetto che noi lavoreremo per realizzare”, promette. Ma il timore è quello di un fuggi-fuggi generale verso <hi rend="#b">Fratelli d’Italia</hi>, la <hi rend="#b">Lega</hi> o anche <hi rend="#b">Italia viva</hi>: Matteo Renzi sta già alla finestra e non ha perso un attimo per posizionarsi, parlando del defunto Silvio come “un fuoriclasse in tutto quello che ha fatto, capace di innovare in modo straordinario”.</p>
    <p>A non credere in una successione è anche<hi rend="#b"> Elio Vito</hi>, deputato azzurro per otto legislature e a lungo fidato colonnello dell’uomo di Arcore, prima di uscire da Forza Italia nell’estate 2022: <ref target="https://www.ilfattoquotidiano.it/2023/04/07/elio-vito-forza-italia-non-sopravvivera-dopo-berlusconi-nessuna-successione-la-dirigenza-egoista-e-scadente-andra-a-destra-o-con-renzi/7123014/">“Forza Italia è sempre stata solo Berlusconi e ha sempre fatto, inevitabilmente, quello che Berlusconi ha voluto”, ha detto a ilfattoquotidiano.it nei giorni del ricovero al San Raffaele dell’aprile scorso</ref>. “Gli elettori sono in gran parte già andati via. I parlamentari e i dirigenti, che pensano solo a sè stessi, andranno da Meloni, da Salvini e da Renzi”, vaticinava. Il leader della Lega e ministro delle Infrastrutture, intervistato dal </p>
    <p><hi rend="#i">Tg1</hi>, ammette che nel centrodestra la vita “</p>
    <p><hi rend="#b">sicuramente sarà più difficile</hi>, perché (Berlusconi,</p>
    <p><hi rend="#i">ndr</hi>) riusciva a</p>
    <p><hi rend="#b">mettere d’accordo tutti</hi>, a tenere in sintonia tutti, ad avere un pensiero per tutti”. Al</p>
    <p><hi rend="#i">Tg5</hi>il presidente del Senato Ignazio La Russa riassume: “C’è una Italia prima di Berlusconi e una dopo Berlusconi. Così come c’è una Italia fino a ieri ed una da domani”. E alla domanda su eventuali ripercussioni sull’alleanza di governo risponde: “Le verificheremo più avanti, ma secondo me non ci saranno”. Intanto è stata confermata la riunione del</p>
    <p><hi rend="#b">Comitato di presidenza</hi>di Forza Italia in programma per martedì alle 13: all’ordine del giorno c’è l’approvazione del</p>
    <p><hi rend="#b">rendiconto dell’esercizio 202</hi>2. Al resto si penserà dopo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>