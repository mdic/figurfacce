<doc sitename="Il Fatto Quotidiano" title="Scajola: &quot;A Roma l'incontro tra Berlusconi, Gemayel e Speziali&quot; - Il Fatto Quotidiano" author="Lucio Musolino" date="2014-06-12" url="http://www.ilfattoquotidiano.it/2014/06/12/scajola-a-roma-lincontro-tra-berlusconi-gemayel-e-speziali/1024877/" hostname="ilfattoquotidiano.it" description="Silvio Berlusconi ha incontrato Vincenzo Speziali, indagato dalla Procura di Reggio Calabria per aver tentato di aiutare l’ex parlamentare latitante di Forza Italia Amedeo Matacena a trasferirsi da Dubai in Libano. A rivelarlo è stato l’ex ministro dell’Interno Claudio Scajola arrestato nell’operazione “Breakfast” e interrogato dai pm Giuseppe Lombardo e Francesco Curcio nel carcere di …" categories="Giustizia" tags="Beirut;Claudio Scajola;Marcello Dell’Utri;Silvio Berlusconi" fingerprint="33a810ad99a18278">
  <main>
    <head rend="h1">Scajola: “A Roma l’incontro tra Berlusconi, Gemayel e Speziali”</head>
    <graphic src="https://st.ilfattoquotidiano.it/wp-content/uploads/2014/05/scajola-dda-640.jpg"/>
    <p><hi rend="#b">Silvio Berlusconi</hi> ha incontrato <hi rend="#b">Vincenzo Speziali</hi>, indagato dalla<hi rend="#b"> Procura di Reggio Calabria</hi> per aver tentato di aiutare l’ex parlamentare latitante di <hi rend="#b">Forza Italia</hi><hi rend="#b">Amedeo Matacena</hi> a trasferirsi da Dubai in Libano. A rivelarlo è stato <ref target="http://www.ilfattoquotidiano.it/2014/05/08/claudio-scajola-arrestato-la-dia-di-reggio-calabria-favori-fuga-ex-deputato-matacena/977149/">l’ex ministro dell’Interno Claudio Scajola arrestato nell’operazione “Breakfast”</ref> e interrogato dai pm Giuseppe Lombardo e Francesco Curcio nel carcere di Rebibbia. “Speziali l’ho conosciuto dopo che mi sono dimesso da ministro. Lui telefona alla mia segreteria. Ma non a Roberta (la segretaria Sacco, ndr), a Roma”.</p>
    <p>Scajola spiega ai magistrati di essere stato invitato a un convegno a <hi rend="#b">Beirut</hi> organizzato dall’<hi rend="#b">Internazionale democristiana</hi>. È lì che ha conosciuto <hi rend="#b">Gemayel</hi>, il leader delle falangi libanesi con il quale, stando all’impianto accusatorio della Dda, Speziali doveva intercedere per aiutare Matacena.</p>
    <p>Pochi mesi dopo, Gemayel va a Roma dove Scajola organizza un convegno della fondazione “Cristoforo Colombo” da lui presieduta. “Vincenzo (Speziali, ndr) mi chiede – spiega Scajola – prima che arrivasse Gemayel, se gli combinavo un incontro con Berlusconi. Gemayel va da Berlusconi con me…<ref target="http://tv.ilfattoquotidiano.it/2014/06/12/scajola-accompagnai-io-speziali-e-gemayel-da-berlusconi/284318/"> e con Speziali. Berlusconi lo accoglie benissimo, gli parla benissimo” (ascolta l’audio dell’interrogatorio</ref></p>
    <p><hi rend="#b">)</hi>.</p>
    <p>Durante l’interrogatorio di Scajola, spunta anche il nome di <ref target="http://www.ilfattoquotidiano.it/2014/06/12/estradizione-marcello-dellutri-ex-senatore-sara-consegnato-domani/1024316/">Marcello Dell’Utri, l’altro esponente di Forza Italia arrestato a Beirut dove si era rifugiato per evitare il carcere</ref> dopo la sentenza definitiva per concorso esterno in associazione mafiosa.</p>
    <p>Il sospetto della Procura è che dietro ci sia sempre Speziali che “<hi rend="#b">aveva l’ambizione di fare il deputato</hi>. Secondo me il suo modo di avvicinarsi a me, aveva come obiettivo di avvicinarsi pensando in questo modo che gli potessi dare una mano a fare il deputato. Speziali mi disse che aveva incontrato diverse volte Dell’Utri. E io ho sempre arguito che lui per la sua candidatura dovesse cercare gli sponsor che potevano. E che quindi anche Dell’Utri poteva essere utile. Lui certamente mi ha detto: ‘Ho visto Marcello’. Come forse dopo il casino di Dell’Utri gli ho detto: ‘Ma lì che?’. E lui mi ha detto: ‘No, no, no, ma io tantissimo tempo che non lo vedevo’”.</p>
    <p>Durante l’interrogatorio, “Sciaboletta” si è soffermato anche sulla <hi rend="#b">mancata candidatura alle Europee</hi> e sul suo declino politico dopo l’indagine sulla casa vista Colosseo: <ref target="http://tv.ilfattoquotidiano.it/2014/06/12/scajola-ai-pm-scaricato-da-b-isolato-colosseo-li-sono-politicamente-morto/284276/">“Io sulla vicenda della casa sono politicamente morto. Ho visto i telegiornali… I miei mi han mollato. Io morto. Quindi non interessavo a nessuno” (ascolta l’audio dell’interrogatorio)</ref>.</p>
    <p>Risolta l’indagine, Scajola chiese a Berlusconi di candidarsi: “Lui mi dice: ‘Mi pare giusto’. Non avevo colto una cosa importante. E cioé se non mi avevano difeso allora (per<hi rend="#b"> la casa al Colosseo</hi>, ndr), dove io non chiedevo chissà che cosa… di fronte a queste elezioni europee dove Forza Italia si presenta con debolezza, dove vogliono imporre come capolista questo Toti… Perché dovrebbero mettersi al rischio che io casomai faccio il primo eletto e Toti fa una figura… Ho cercato Berlusconi tre volte al telefono e non mi si è fatto passare. Quando fui prosciolto, e c’eravate voi due (si riferisce ai suoi avvocati, ndr)… assolto come si chiama… sul problema della casa, suonò il mio telefono. Era Berlusconi che mi diceva: ‘Ho sempre creduto in te’. Mai più riuscito a parlargli”.</p>
    <p>Ai pm, Scajola ricorda i tempi in cui con il suo leader c’era un feeling particolare. Adesso non più: “La mia delusione nei confronti di Berlusconi. Non credevo che non mi mettesse in una lista di 21 persone dove eri scelto con le preferenze”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>