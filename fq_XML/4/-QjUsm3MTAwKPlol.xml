<doc sitename="Il Fatto Quotidiano" title="Don Gallo: &quot;Berlusconi? Volontario in Africa. Bersani? Non stia coi banchieri&quot; - Il Fatto Quotidiano" author="Antonello Caporale" date="2012-12-31" url="http://www.ilfattoquotidiano.it/2012/12/31/don-gallo-berlusconi-volontario-in-africa-bersani-non-stia-con-in-banchieri/458514/" hostname="ilfattoquotidiano.it" description="Se sono pecorelle smarrite o solo furbe o anche diaboliche ce lo dirà don Andrea Gallo. E lui deciderà se riportare alcuni dei volti che hanno segnato questo 2012 nell’ovile oppure dirottarli altrove. Sono prevedibili molte penitenze e poche assoluzioni. Don Gallo è stato un bravo marinaio e da Camogli guarda ogni mattina il mare e …" categories="Cultura" tags="Don Gallo;Pier Luigi Bersani;Silvio Berlusconi" fingerprint="4d79e5ed7da91cbc">
  <main>
    <p>Se sono pecorelle smarrite o solo furbe o anche diaboliche ce lo dirà don Andrea Gallo. E lui deciderà se riportare alcuni dei volti che hanno segnato questo 2012 nell’ovile oppure dirottarli altrove. Sono prevedibili molte penitenze e poche assoluzioni.</p>
    <p><hi rend="#b">Don Gallo è stato un bravo marinaio e da Camogli guarda ogni mattina il mare e si fa il segno della croce. L’Italia è affondata quella notte al largo del Giglio.</hi>Mamma mia che vergogna, umiliati nel mondo. Tutti i miei compagni a dirmi: ma hai visto che roba?</p>
    <p><hi rend="#b">L’Italia come la Costa Concordia.</hi><lb/>Se abbiamo comandanti come Schettino! Ma chi gli ha dato la patente?</p>
    <p><hi rend="#b">Difficile redimerlo con gli esercizi spirituali.</hi>Penso anch’io: al tribunale che lo giudica proporrei come pena accessoria la reiscrizione alla prima classe dell’istituto nautico di Piano di Sorrento, dove mi pare viva. Inizi dalle asticelle, e prosegua piano piano.</p>
    <p><hi rend="#b">Vedo invece perfetto per gli esercizi spirituali il professor Monti.</hi>Diamine! Sei mesi di esercizio a questo novello chierichetto del capitalismo. Tutto precisino, a modo, pieno di sé, bravo, buono. L’economista che rende poveri i poveri e ricchi i ricchi. Con l’aiuto del Vaticano, che nemmeno De Gasperi aveva ricevuto in forme così macroscopiche, avrà un buon convento dove ritrovare il silenzio come arma di speranza e fede. Lui sei mesi in assoluto silenzio, e sei mesi di corrida canora e feste e ogni altra felicità ai disperati che hanno perso il lavoro.</p>
    <p><hi rend="#b">Nell’agenda al primo punto: la felicità per i poveri.</hi>Stop. L’agenda è una parola diabolica. Adesso tutti con questa agenda: l’agenda Monti, l’agenda Ingroia, l’agenda Grasso. E perbacco, finitela.</p>
    <p><hi rend="#b">Ah, Ingroia e Grasso, vero. I due magistrati conquistadores di voti.</hi>Ma che diavolo combinano? Tu Grasso hai vissuto tutta la vita nel tribunale e adesso, sul più bello…. No no no. A me non garba molto di vederli candidati.</p>
    <p><hi rend="#b">Dobbiamo però assolvere qualcuno, altrimenti solo penitenze e carboni nella calza della Befana.</hi>Diamogli un’assoluzione con riserva. Con monito e buffetto.</p>
    <p><hi rend="#b">Le inquadriamo nel grande cesto delle pecorelle smarrite.</hi>Diciamo smarrite.</p>
    <p><hi rend="#b">In effetti esistono anche le pecorelle senza speranza.</hi>Quando la storia si ripete si trasforma quasi sempre in farsa. Berlusconi che ripete la campagna elettorale e non si accorge di essere divenuto un perdente.</p>
    <p><hi rend="#b">L’ha visto in compagnia della bella giovanotta, quella Pascale…</hi>Siamo alla farsa, la storia si ripete anche qui.</p>
    <p><hi rend="#b">È pur sempre l’unto del Signore.</hi>A lui chiederei non preghiere ma opere. Un giretto nell’Africa a fianco dei padri comboniani di Alex Zanotelli. Il giorno a trovare acqua, la sera a far sorridere i bimbi con spettacolini musicali, veda lui. Un anno di impegno e anche la sua faccia incartapecorita dal fard trarrebbe grande giovamento. Come si sa, il volontariato fa bene all’anima e al corpo.</p>
    <p><hi rend="#b">Un po’ dei suoi soldi farebbero bene ai diseredati del mondo.</hi>I fondi Mediaset li destinerei agli ospedali di Emergency. Anzi sa che ti dico? Per Berlusconi il migliore training sarebbe in un ospedale di Gino Strada. Reparto ortopedia, assistenza e cura dei feriti da cause belliche.</p>
    <p><hi rend="#b">È tremendo, a lui fa impressione il sangue.</hi>È vitale la rigenerazione.</p>
    <p><hi rend="#b">Provi pietà almeno per Veronica, oramai la sua ex.</hi>Resista all’idolatria del danaro. Scopra il Vangelo e guardi alla solidarietà. Stacchi un assegno pari almeno all’ottanta per cento di quel che riceve per le comunità di recupero, per i bisognosi e i cassintegrati. Prediletta dal Signore è colei che dona.</p>
    <p><hi rend="#b">Solidarietà, anche a sinistra dovrebbero tenere a mente questa parola.</hi><lb/>Urca! Cosa mi dici adesso, penso subito a Bersani. Uè Bersani, ma mica hai capito chi è Monti? Chiama i migliori economisti e fatti spiegare cos’è la crisi, perchè a me pare una grande fregatura che il capitalismo, con questa storia della recessione, dà ai ceti operai. Svegliati, non andare a braccetto con i banchieri.</p>
    <p><hi rend="#b">E prega, e redimiti!</hi><lb/>Pregare non è obbligatorio, ma redimersi sì. E faccia un po’ come Landini, guardi al bell’esempio Fiom.</p>
    <p><hi rend="#b">La Fiom, la sua cocca.</hi><lb/>Medaglia d’oro e assoluzione con lode alla Fiom. Grazie a loro il lavoro è entrato nelle case degli italiani come un valore prima che una necessità. Il lavoro significa anche dare attuazione al primo articolo della Costituzione. Dare lavoro, dare dignità all’uomo. Questo è il Vangelo.</p>
    <p><hi rend="#b">Don Gallo, presto si scoprirà che lei è un prete finto, un comunista che ha rubato la tonaca in sagrestia.</hi>Vuoi scherzare? Parli così solo perchè sono un presbitero che non fa parte della casta sacerdotale.</p>
    <p><hi rend="#b">Presbitero comunista.</hi>Un compagno mi chiama e mi fa…</p>
    <p>Da <hi rend="#i">Il Fatto Quotidano</hi> del 30 dicembre 2012</p>
  </main>
  <comments/>
</doc>