<doc sitename="Il Fatto Quotidiano" title="Giustizia, il presidente dell'Anm: &quot;Da Berlusconi insulti intollerabili&quot; - Il Fatto Quotidiano" author="RQuotidiano" date="2013-03-18" url="http://www.ilfattoquotidiano.it/2013/03/18/giustizia-presidente-dellanm-da-berlusconi-insulti-intollerabili/534657/" hostname="ilfattoquotidiano.it" description="L’Associazione nazionale dei magistrati risponde duramente all’ultimo attacco di Silvio Berlusconi. “Associazione a delinquere è una frase che non riesco neanche a commentare, sono insulti inauditi assolutamente intollerabili“, ha detto il presidente dell’Anm, Rodolfo Sabelli, rispondendo alle parole dell’ex premier. “La libera manifestazione va tutelata e si può manifestare sui temi della giustizia”, ha spiegato, …" categories="Politica" tags="Anm;Magistratura;Silvio Berlusconi" fingerprint="7f8752a4f5080435">
  <main>
    <head rend="h1">Giustizia, il presidente dell’Anm: “Da Berlusconi insulti intollerabili”</head>
    <graphic src="https://st.ilfattoquotidiano.it/wp-content/uploads/2012/12/sabelli-interna-nuova.jpg" alt="Rodolfo Sabelli"/>
    <p>L’<hi rend="#b">Associazione nazionale dei magistrati</hi> risponde duramente all’ultimo attacco di <hi rend="#b">Silvio Berlusconi</hi>. “Associazione a delinquere è una frase che non riesco neanche a commentare, sono insulti inauditi assolutamente<hi rend="#b"> intollerabili</hi>“, ha detto il presidente dell’Anm, <hi rend="#b">Rodolfo Sabelli</hi>, rispondendo alle parole dell’ex premier. </p>
    <p>“La libera manifestazione va tutelata e si può manifestare sui temi della giustizia”, ha spiegato, “ma è intollerabile l’attacco contro i magistrati”, perché “la <hi rend="#b">magistratura</hi> non è una parte in conflitto”. Sabelli è poi tornato anche sulla <hi rend="#b">manifestazione</hi> di sabato prossimo, sottolineando che “si può manifestare sui temi della giustizia ma è intollerabile una manifestazione contro la magistratura”.</p>
    <p>Prima dell’Anm, anche il <hi rend="#b">Consiglio superiore della magistratura</hi> aveva risposto al ripetersi di attacchi e scontri tra politica e giustizia. ”Lancio un appello alla moderazione dei toni, dei gesti e allo spirito di leale collaborazione”, ha affermato il vicepresidente <hi rend="#b">Michele Vietti</hi>. ”Faccio mio l’auspicio del capo dello Stato per ritrovare una conciliazione tra il mondo della giustizia e quello della politica”, ha aggiunto, spiegando che “solo con una collaborazione leale e fattiva si può trovare una via di uscita per il buon andamento del sistema Paese”.</p>
    <p>A scatenare le risposte dei magistrati sono state le <ref target="http://www.ilfattoquotidiano.it/2013/03/18/governo-pdl-pd-si-fermi-apra-ai-moderati-berlusconi-evoca-piazza/534030/">parole di Berlusconi</ref> che ha segnalato oggi “un attacco alla mia libertà personale” da parte dei giudici, che “vogliono farmi fare la fine di Craxi”. L’ex premier ha poi parlato di una “<hi rend="#b">dittatura dei magistrati</hi>“, spiegando che “all’interno della magistratura c’è una parte che ha formato una specie di associazione a delinquere che usa il potere giudiziario a fini politici”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>