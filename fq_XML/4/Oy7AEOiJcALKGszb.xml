<doc sitename="Il Fatto Quotidiano" title="Trattativa, Brusca: &quot;Nel '94 Mangano doveva incontrare Berlusconi a Palermo&quot; - Il Fatto Quotidiano" author="Giuseppe Pipitone" date="2013-12-12" url="http://www.ilfattoquotidiano.it/2013/12/12/trattativa-brusca-nel-94-mangano-doveva-incontrare-berlusconi-a-palermo/811737/" hostname="ilfattoquotidiano.it" description="Palermo, campagna elettorale 1994, ristorante vicino alla trafficatissima circonvallazione cittadina, scantinato lontano da occhi e orecchie indiscrete. È qui che si sarebbe tenuto il vis-a-vis tra Silvio Berlusconi, candidato premier di Forza Italia, e Vittorio Mangano, l’uomo che negli anni ’70 aveva lavorato per lui ad Arcore come stalliere. Solo che questa volta i cavalli non …" categories="Mafie" tags="Giovanni Brusca;Leoluca Bagarella;Mafia;Marcello Dell’Utri;Silvio Berlusconi;Trattativa Stato-Mafia;Vittorio Mangano" fingerprint="66a3c631ecab192b">
  <main>
    <head rend="h1">Trattativa, Brusca: “Nel ’94 Mangano doveva incontrare Berlusconi a Palermo”</head>
    <graphic src="https://st.ilfattoquotidiano.it/wp-content/uploads/2013/12/berlusconi1.jpg" alt="Silvio Berlusconi"/>
    <p>Palermo, <hi rend="#b">campagna elettorale 1994,</hi> ristorante vicino alla trafficatissima circonvallazione cittadina, scantinato lontano da occhi e orecchie indiscrete. È qui che si sarebbe tenuto il <hi rend="#i">vis-a-vis</hi> tra <hi rend="#b">Silvio Berlusconi,</hi> candidato premier di Forza Italia, e <hi rend="#b">Vittorio Mangano</hi>, l’uomo che negli anni ’70 aveva lavorato per lui ad Arcore come stalliere. Solo che questa volta i cavalli non si sarebbe parlato di cavalli: Mangano ha già parlato con <hi rend="#b">Marcello Dell’Utri</hi> e adesso deve riferire al Cavaliere le richieste che <hi rend="#b">Cosa Nostra</hi> vuole affidare al suo nuovo governo, che da lì a poco vincerà le elezioni a sorpresa.</p>
    <p>Nella seconda giornata della sua deposizione all’aula bunker di Milano, dove fino a domani sarà interrogato nel processo sulla Trattativa Stato – mafia, <hi rend="#b">Giovanni Brusca</hi> riavvolge indietro di vent’anni il nastro della recente storia italiana, e tira fuori il <hi rend="#b">racconto quasi inedito</hi> (ne ha fatto finora cenno solo in un verbale d’interrogatorio) sull’incontro che si sarebbe dovuto svolgere tra l’ex stalliere di Arcore e l’allora candidato premier, in visita a Palermo per la campagna elettorale. Mandante di quell’incontro: <hi rend="#b">Leoluca Bagarella</hi>. “Un giorno – ha raccontato il pentito alla corte d’Assise di Palermo in trasferta nel bunker milanese – mentre mi trovavo a Partinico, lessi su L’Espresso un articolo che parlava dei rapporti di Vittorio Mangano con <hi rend="#b">Dell’Utri, Berlusconi e Confalonieri</hi>. Così ne parlai a Bagarella e decidemmo di chiedere a Mangano, che era il reggente del mandamento di Porta Nuova, se poteva portare le nostre richieste a Dell’Utri e Berlusconi”.</p>
    <p>Dopo i rapporti in bianco e nero degli anni 70 e 80, i <hi rend="#b">corleonesi</hi> avevano già tentato di arrivare ad <hi rend="#b">Arcore,</hi> qualche anno prima della discesa in campo del cavaliere: è il 1991 e l’obbiettivo di Riina è usare Berlusconi come <hi rend="#i">passpartout</hi> per agganciare Bettino Craxi. ”All’inizio degli anni ’90- ha spiegato il boss di San Giuseppe Jato – è venuto meno il riferimento di Andreotti, l’intento di Pino Lipari era di dare vita a un movimento politico di imprenditori, un progetto che condividevo completamente. L’obiettivo era acquisire il potere politico, prima in <hi rend="#b">Sicilia</hi> e poi a livello nazionale”. Un progetto che avrebbe dovuto portare Cosa Nostra direttamente sulla scena politica, e che passava anche dall’aggressione violenta agli esponenti degli altri partiti. “A questo fine avevamo progettato di indebolire la sinistra e avevamo individuato in <hi rend="#b">Carlo De Benedetti</hi> il sostenitore della sinistra. Parlando con Riina, c’era il progetto, mai concretizzato, di eliminare questo ostacolo per indebolire quella parte politica e concretizzare il progetto politico”.</p>
    <p>In contemporanea parte il nuovo assalto ad Arcore “Nel 1991 – ha continuato Brusca – <ref target="http://www.ilfattoquotidiano.it/2013/12/12/trattativa-stato-mafia-brusca-attraverso-berlusconi-volevamo-arrivare-a-craxi/810993/">c’era l’interesse a contattare Dell’Utri e Berlusconi per poter arrivare arrivare a </ref><hi rend="#b"> Bettino Craxi,</hi> che ancora non era stato colpito da Mani Pulite, perché intervenisse sulla Cassazione per la sentenza del maxiprocesso”. La stagione delle bombe, l’omicidio di</p>
    <p><hi rend="#b">Salvo Lima</hi>e le inchieste della procura di Milano però iniziano ad alterare completamente il quadro politico nazionale. Ed è per questo che nel 1993, Brusca si ricorda, leggendo un’inchiesta dell’Espresso, degli antichi rapporti tra</p>
    <p><hi rend="#b">Mangano</hi>e Villa San Martino. Riina è finito nella rete dei carabinieri già il 15 gennaio, ma i suoi luogotenenti sono ancora tutti in circolazione, agli ordini di Bagarella e dello stesso boss di San Giuseppe Jato. Che come moneta di scambio da offrire a Dell’Utri pensa bene di utilizzare gli stessi misteri della Trattativa avviata già l’anno prima con esponenti delle istituzioni.</p>
    <p>“La <hi rend="#b">sinistra,</hi> a cominciare da <hi rend="#b">Mancino,</hi> ma tutto il governo, in quel momento storico, sapeva quello che era avvenuto in Sicilia: gli <hi rend="#b">attentati del ’93</hi>, il contatto con Riina. Sapevano tutto. Che la sinistra sapeva lo dissi a Vittorio Mangano quando lo incontrai. Gli dissi anche: i servizi segreti sanno tutto ma non c’entrano niente. Mangano comprese e con questo bagaglio di conoscenze andò da Dell’Utri”. L’incontro tra l’ex stalliere, che nel frattempo aveva scalato le gerarchie dentro Cosa Nostra fino a diventare reggente del mandamento di Porta Nuova, e l’inventore di Forza Italia sarebbe avvenuto – secondo Brusca – in un ufficio milanese, sede di una società di pulizie che lavorava in <hi rend="#b">Fininvest</hi>. Mangano porta a Dell’Utri le richieste di Cosa Nostra: prima tra tutti l’attenuazione del <hi rend="#b">carcere duro</hi> per detenuti mafiosi. “Una decina di giorni dopo ci ritrovammo con Bagarella, a Partinico, e Mangano ci disse che aveva parlato con Dell’Utri e che lui era molto soddisfatto di quest’incontro. Ovviamente il nostro obiettivo era arrivare a Berlusconi”. Ed è per questo che – a sentire Brusca – Mangano prova a spingere sull’acceleratore per tornare al cospetto del Cavaliere. “Successivamente Mangano fece sapere ai vertici di Cosa Nostra che Berlusconi era atteso a Palermo per un <hi rend="#b">comizio</hi>, credo per le politiche del ’94, e il capo del mandamento di Porta Nuova propose come luogo dell’incontro un ristorante sulla circonvallazione di Palermo: l’incontro avrebbe dovuto tenersi nello scantinato di questo ristorante, per ragioni di privacy, ma non so se avvenne davvero”. Se quell’incontro tra B e Mangano si sia mai tenuto non è quindi dato sapere: lo stesso Brusca non fa cenno a notizie ricevute in merito, nei mesi successivi. È un fatto però che Mangano incontra Dell’Utri a Milano per ben due volte nel novembre del 1993: <hi rend="#b">Forza Italia</hi> è già pronta è dopo meno di cinque mesi vincerà a sorprese le elezioni politiche.</p>
    <p>Twitter: @pipitone87</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>