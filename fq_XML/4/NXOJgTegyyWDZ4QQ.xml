<doc sitename="Il Fatto Quotidiano" title="Condanna Berlusconi, Scelta Civica smentisce il suo ministro: &quot;No amnistia&quot; - Il Fatto Quotidiano" author="RQuotidiano" date="2013-08-23" url="http://www.ilfattoquotidiano.it/2013/08/23/condanna-berlusconi-scelta-civica-smentisce-suo-ministro-nessuna-amnistia/690403/" hostname="ilfattoquotidiano.it" description="Amnistia sì, amnistia no. L’ipotesi di un ‘colpo di spugna’ per svuotare le sovraffollate prigioni italiane (ma anche per salvare Silvio Berlusconi) continua a tenere banco in questi giorni in cui la discussione sulla decadenza da senatore del leader del Pdl minaccia la tenuta del governo delle larghe intese. E, soprattutto, continua a dividere. Anche …" categories="Politica" tags="Amnistia;Anna Maria Cancellieri;Decadenza Berlusconi;Mario Mauro;Mario Monti;Processo Mediaset;Scelta Civica;Silvio Berlusconi" fingerprint="3f881b257f81a139">
  <main>
    <head rend="h1">Condanna Berlusconi, Scelta Civica smentisce il suo ministro: “No amnistia”</head>
    <graphic src="https://st.ilfattoquotidiano.it/wp-content/uploads/2013/06/mauro_interna.jpg" alt="Mario Mauro"/>
    <p><hi rend="#b">Amnistia</hi> sì, amnistia no. L’ipotesi di un ‘colpo di spugna’ per svuotare le sovraffollate <hi rend="#b">prigioni</hi> italiane (ma anche per salvare <hi rend="#b">Silvio Berlusconi</hi>) continua a tenere banco in questi giorni in cui la discussione sulla decadenza da senatore del leader del <hi rend="#b">Pdl</hi> minaccia la tenuta del governo delle larghe intese. E, soprattutto, continua a <hi rend="#b">dividere</hi>. Anche all’interno degli stessi partiti. E’ il caso di <hi rend="#b">Scelta Civica</hi>, ad esempio: <ref target="http://www.ilfattoquotidiano.it/2013/08/22/decadenza-b-alfano-pd-non-voti-per-eliminare-nemico-storico/689492/">ieri, dalla pagine di Avvenire, il ministro della Difesa Mario Mauro, in quota Sc, aveva avanzato l’idea di un’amnistia o di un indulto per risolvere la questione dell’agibilità politica del Cavaliere</ref>. Proposta rilanciata con forza anche oggi con un’altra intervista su Sussidiario.net. Il suo partito, però, non sembra essere dello stesso avviso: “Sono decisamente contrario”, ha affermato </p>
    <p><hi rend="#b">Gianluca Susta</hi>, presidente dei senatori di Scelta Civica.</p>
    <p>Il <hi rend="#b">capogruppo</hi> a Palazzo Madama ha spiegato a Radio Anch’io che “Berlusconi è stato <hi rend="#b">condannato</hi> a quattro anni e già gode dell’indulto per l’ultimo. Il problema non riguarda quindi la condanna quanto l’<hi rend="#b">interdizione</hi> dai pubblici uffici, l’incandidabilità o la <hi rend="#b">decadenza</hi> dall’ufficio di senatore o di qualunque altro ufficio pubblico. È un’altra cosa rispetto all’<hi rend="#b">amnistia</hi>”.</p>
    <p>Peccato che le sue dichiarazioni vadano in direzione esattamente <hi rend="#b">contraria</hi> a quelle del ministro Mauro, ex europarlamentare <hi rend="#b">Pdl</hi>, passato alla ‘corte’ di <hi rend="#b">Mario Monti</hi> in occasione delle elezioni 2013 e oggi uno dei membri più autorevoli del partito. Ieri ad Avvenire il ministro aveva affermato che il caso Berlusconi “va risolto <hi rend="#b">politicamente</hi>, non per via giudiziaria. E con un provvedimento <hi rend="#b">generale</hi>, non individuale. Non possiamo far diventare il Parlamento il <hi rend="#b">quarto grado</hi> di giudizio, non può essere questa la soluzione. Una <hi rend="#b">soluzione politica</hi> è quella che io propongo: amnistia e indulto”. Arrivando addirittura ad evocare la <hi rend="#b">pacificazione</hi> post-bellica avvenuta nel ’46 con l’amnistia <hi rend="#b">Togliatti</hi>. Ipotesi confermata e ribadita anche oggi: “Propongo – ha detto a Sussidiario.net – un atto di <hi rend="#b">realismo</hi>. Sarebbe la premessa sulla quale far germogliare un’armonia, requisito indispensabile per parlare di <hi rend="#b">giustizia</hi>, e arrivare ad un atto di clemenza di iniziativa delle Camere, cioè un’amnistia”. Nell’amnistia – aggiunge – ricadrebbe anche il caso di <hi rend="#b">Berlusconi</hi> e “con lui delle migliaia di detenuti in <hi rend="#b">sovrannumero</hi> che affollano le carceri italiane in attesa di giudizio. Il sistema carcerario italiano è <hi rend="#b">inadeguato</hi> e sta scoppiando”.</p>
    <p>La <hi rend="#b">proposta</hi>, dunque, è sul tavolo. La sostiene anche il ministro della Giustizia, <hi rend="#b">Anna Maria Cancellieri</hi>, che non è membro del partito ma comunque rappresenta per Scelta Civica un punto di <hi rend="#b">riferimento</hi> importante, se è vero che Mario Monti aveva avanzato la sua candidatura al <hi rend="#b">Quirinale</hi> lo scorso aprile. “La mia opinione personale è favorevole all’amnistia”, aveva detto ieri. Motivando: “Oltre ai <hi rend="#b">motivi umanitari</hi>, ci darebbe l’opportunità di mettere in cantiere una <hi rend="#b">riforma complessiva</hi> del sistema penitenziario”.</p>
    <p>Oggi, però, da Susta è arrivata una <hi rend="#b">brusca frenata</hi> sul tema: “Non vedo strade per <hi rend="#b">salvare</hi> Berlusconi”. Tanto meno l’amnistia. E anche se <hi rend="#b">Lorenzo Dellai</hi>, capogruppo ‘cattolico’ alla <hi rend="#b">Camera</hi>, afferma di “non vedere differenze sostanziali nel partito”, la spaccatura sul caso Berlusconi è sempre più <hi rend="#b">evidente</hi>. Anche all’interno di <hi rend="#b">Scelta Civica</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>