<doc sitename="Il Fatto Quotidiano" title="Veronica Lario: &quot;Agguato dal settimanale Chi&quot;. Signorini: &quot;Indignazione a orologeria&quot; - Il Fatto Quotidiano" author="RQuotidiano" date="2014-05-18" url="http://www.ilfattoquotidiano.it/2014/05/18/veronica-lario-il-settimanale-chi-usato-come-unarma-miserabile-agguato/989816/" hostname="ilfattoquotidiano.it" description="Sovrappeso, con i capelli raccolti in una coda, le gambe fasciate in fuseaux verde. Veronica Lario è stata immortalata così, pochi giorni fa, in un servizio di ‘Chi‘, settimanale del gruppo Mondadori. Oggi l’ex first lady però contro quelle immagini lancia il suo attacco. ”Quel giornale è usato come un’arma, per amici e nemici. Se non …" categories="Media" tags="Divorzio;Silvio Berlusconi;Veronica Lario" fingerprint="19a9ce1bf81d6e32">
  <main>
    <head rend="h1">Veronica Lario: “Agguato dal settimanale Chi”. Signorini: “Indignazione a orologeria”</head>
    <graphic src="https://st.ilfattoquotidiano.it/wp-content/uploads/2014/05/veronica-lario-640.jpg" alt="Veronica Lario"/>
    <p>Sovrappeso, con i capelli raccolti in una coda, le gambe fasciate in fuseaux verde. <hi rend="#b">Veronica Lario</hi> è stata immortalata così, pochi giorni fa, in un servizio di ‘<hi rend="#b">Chi</hi>‘, settimanale del gruppo Mondadori. Oggi l’ex first lady però contro quelle immagini lancia il suo attacco. ”Quel giornale è usato come un’arma, per amici e nemici. Se non fai più parte del cerchio, sei un nemico. Ne avrei fatto volentieri a meno, ma adesso basta: dico quel che penso”.<ref target="http://www.ilfattoquotidiano.it/2014/05/08/berlusconi-lespresso-veronica-lario-vuole-da-silvio-540-milioni-per-divorzio-e-guerra/978393/">L’ex moglie di Silvio Berlusconi, che in sede di divorzio ha chiesto 540 milioni</ref>, in un colloquio con il Messaggero commenta il “dibattito” promosso dal settimanale ‘Chi’ sul suo corpo e difende “il diritto a invecchiare”.</p>
    <p>“Ci sono tre motivi per cui torno a parlare ad un giornale. Il primo è che considero il <hi rend="#b">servizio del settimanale un attacco inaccettabile alle donne</hi> che, come me, vogliono invecchiare senza assoggettarsi allo stereotipo del <hi rend="#b">giovane a tutti i costi</hi>”, spiega Lario. “Ho quasi sessant’anni, non mi curo del mio giro vita o delle <hi rend="#b">rughe sul collo</hi>. È un motivo sufficiente per suggerirmi il ricorso al chirurgo estetico? Non sono una figura pubblica, non sono più sposata con un presidente del Consiglio, tra l’altro lui non è più presidente del Consiglio. E quale esempio diamo alle sedicenni che oggi chiedono come regalo di compleanno una <hi rend="#b">liposuzione</hi>?”.</p>
    <p>La seconda ragione è che “mi ferisce che il settimanale al quale devo questo <hi rend="#b">miserabile agguato</hi> appartenga al mio ex marito”, prosegue Lario. “È vero, non sono più una Berlusconi e dunque non ho più diritto alle foto ritoccate, ma stavolta è venuto meno il rispetto per una donna che è comunque la madre dei figli di Silvio Berlusconi”. Lario si definisce “vittima di <hi rend="#b">agguati fotografici</hi>”. Inoltre, dice, “continuano a segnalare miei indirizzi privati, fregandosene della <hi rend="#b">privacy</hi>”. Il terzo motivo è che “trovo deontologicamente riprovevole che un medico si permetta consigli non richiesti senza conoscere niente della persona di cui parla”, dichiara Lario. “E se io fossi ingrassata in seguito a problemi di salute?”. </p>
    <p>Ma il direttore del settimanale, <hi rend="#b">Alfonso Signorini</hi>, non la pensa così e replica agli attacchi della Lario: “È un classico o, per meglio dire, un deja vu:<hi rend="#b"> l’indignazione della signora Veronica Lario a orologeria</hi>. Una tempistica, che si presta a sollevare qualche sospetto, a sette giorni dalle elezioni”. D’altronde: “Chi è un giornale di gossip. La signora Lario è un personaggio pubblico? Sì. E di personaggi pubblici si occupa il nostro giornale.<hi rend="#b"> È una notizia che la signora Lario sia ingrassata? Sì.</hi> E lo dimostra l’ampio dibattito che si è aperto dopo la pubblicazione delle immagini. Dunque non vedo dove sia il problema”, ha concluso Signorini.</p>
    <p>Nella polemica si inserisce anche<hi rend="#b"> Iva Zanicchi</hi>, europarlamentare di Forza Italia, che prende le parti dell’ex signora Berlusconi: “Certi scoop fatti per ferire le persone sono a dir poco disdicevoli. E poi, senza giudicare le scelte che ognuno fa, <hi rend="#b">penso che la Lario vada rispettata</hi> anche come madre dei bellissimi figli di Berlusconi”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>