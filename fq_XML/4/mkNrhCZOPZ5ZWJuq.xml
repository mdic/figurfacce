<doc sitename="Il Fatto Quotidiano" title="Cgil: &quot;2,3 milioni di anziani non autosufficienti, solo 1 su 5 aiutato a casa&quot; - Il Fatto Quotidiano" author="RQuotidiano" date="2013-02-12" url="http://www.ilfattoquotidiano.it/2013/02/12/cgil-23-milioni-di-anziani-non-autosufficienti-solo-1-su-5-riceve-aiuto-a-casa/496818/" hostname="ilfattoquotidiano.it" description="In Italia ci sono 2,3 milioni di anziani, di cui due terzi con oltre 75 anni, e soltanto uno su cinque usufruisce dell’Assistenza domiciliare integrata (Adi). L’allarme è stato lanciato dal sindacato dei pensionati della Cgil, che sottolinea invece il continuo aumento del numero di ricoveri presso strutture residenziali, che sono arrivati a oltre 300mila. …" categories="Società" tags="Cgil;Mario Monti;Silvio Berlusconi" fingerprint="a9e6555cd4724c57">
  <main>
    <head rend="h1">Cgil: “2,3 milioni di anziani non autosufficienti, solo 1 su 5 aiutato a casa”</head>
    <graphic src="https://st.ilfattoquotidiano.it/wp-content/uploads/2013/01/anziani-interna-nuova.jpg" alt="Anziani"/>
    <p>In Italia ci sono 2,3 milioni di <hi rend="#b">anziani</hi>, di cui due terzi con oltre 75 anni, e soltanto uno su cinque usufruisce dell’<hi rend="#b">Assistenza domiciliare integrata</hi> (Adi). L’allarme è stato lanciato dal sindacato dei pensionati della <hi rend="#b">Cgil</hi>, che sottolinea invece il continuo aumento del numero di ricoveri presso strutture residenziali, che sono arrivati a oltre 300mila.</p>
    <p>“Sulla non autosufficienza”, avverte Spi-Cgil, “pesa l’azzeramento da parte del governo di <hi rend="#b">Silvio Berlusconi</hi> del fondo per la non autosufficienza, la cui dotazione fino al 2010 era di 400 milioni di euro”. Mentre il governo di <hi rend="#b">Mario Monti</hi> “ha ripristinato solo parzialmente le risorse da destinare al fondo per una cifra di 275 milioni di euro, che sono assolutamente <hi rend="#b">insufficienti</hi> e che non bastano per affrontare quella che è a tutti gli effetti una vera e propria <hi rend="#b">emergenza nazionale</hi>“.</p>
    <p>Qualcosa in più, secondo il sindacato, è stato invece fatto sul fronte dell’Adi attraverso la riprogrammazione dei fondi per la coesione territoriale, che ha visto lo stanziamento di 380 milioni destinati alle <hi rend="#b">regioni del Mezzogiorno</hi>. “Chi si candida a governare il Paese”, conclude lo Spi-Cgil, “deve avere tra le sue priorità un intervento urgente sulla condizione degli anziani ed è per questo che insieme a <hi rend="#b">Fnp</hi> e <hi rend="#b">Uilp</hi> chiediamo fin da subito che il nuovo governo definisca immediatamente una <hi rend="#b">legge nazionale</hi> sulla non autosufficienza”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>