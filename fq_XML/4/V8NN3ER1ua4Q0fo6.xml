<doc sitename="Il Fatto Quotidiano" title="Grazia, Berlusconi: &quot;Napolitano è ancora in tempo per concedermela&quot; - Il Fatto Quotidiano" author="RQuotidiano" date="2013-11-05" url="http://www.ilfattoquotidiano.it/2013/11/05/grazia-berlusconi-napolitano-e-ancora-in-tempo-per-concedermela/766727/" hostname="ilfattoquotidiano.it" description="“Mi dicono che per avere la grazia bisogna aver iniziato a scontare la pena. Dunque, sarebbe ancora in tempo“. L’ultimo libro di Bruno Vespa, ‘Sale, zucchero e caffè. L’Italia che ho vissuto da nonna Aida alla Terza Repubblica’, “regala” l’ennesima anticipazione. Dopo le parole di Angelino Alfano, raccolte dal giornalista e rese note ieri, sul timore …" categories="Politica" tags="Forza Italia;Giorgio Napolitano;Grazia;Primarie PDL;Processo Mediaset;Raffaele Fitto;Silvio Berlusconi" fingerprint="e5b71229d90d860c">
  <main><head rend="h1">Grazia, Berlusconi: “Napolitano è ancora in tempo per concedermela”</head><graphic src="https://st.ilfattoquotidiano.it/wp-content/uploads/2013/11/berlusconi_640.jpg" alt="Silvio Berlusconi"/><p>“Mi dicono che per <hi rend="#b">avere la grazia</hi> bisogna aver iniziato a scontare la pena. Dunque, sarebbe <hi rend="#b">ancora in tempo</hi>“. L’ultimo libro di <hi rend="#b">Bruno Vespa</hi>, ‘<hi rend="#i">Sale, zucchero e caffè. L’Italia che ho vissuto da nonna Aida alla Terza Repubblica’</hi>, “regala” l’ennesima anticipazione. <ref target="http://www.ilfattoquotidiano.it/2013/11/05/grazia-berlusconi-napolitano-e-ancora-in-tempo-per-concedermela/766727/">Dopo le parole di Angelino Alfano, raccolte dal giornalista e rese note ieri</ref>, sul timore che Forza Italia possa finire</p><p><hi rend="#b">“in mano agli estremisti”</hi>, oggi, nel giorno in cui la conferenza dei capigruppo al Senato ha votato a maggioranza la calendarizzazione per il voto sulla decadenza di Silvio Berlusconi per il 27 novembre, sono le dichiarazioni di Berlusconi stesso, a fornire “l’assaggio” del volume di Vespa, in uscita per Mondadori-Rai Eri il prossimo 8 novembre. Dichiarazioni in cui il Cavaliere si dice convinto che il Capo dello Stato sia ancora in tempo per concedergli la grazia di sua iniziativa.</p><p>Finora – racconta sempre Vespa – non è stata presentata <hi rend="#b">alcuna domanda</hi> da parte di Berlusconi, della sua famiglia e dei suoi avvocati, ma Napolitano ha ricevuto riservatamente il 9 agosto scorso<hi rend="#b"> Gianni Letta</hi> e<hi rend="#b"> Franco Coppi</hi>, difensore del Cavaliere, per <hi rend="#b">un sondaggio discreto</hi> sulla possibilità che il Capo dello Stato potesse concedergli la grazia. Una richiesta emersa subito dopo la <ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/">condanna definitiva a quattro anni per frode fiscale</ref> a carico di Berlusconi nel processo Mediaset lo scorso primo agosto. A dare coraggio ai legali del Cavaliere, un passaggio della </p><p><ref target="http://www.ilfattoquotidiano.it/2013/08/14/napolitano-a-berlusconi-accetti-sentenza-e-sostenga-letta-grazia-aspetto-richiesta/684075/">dichiarazione rilasciata da Napolitano il 14 agosto scorso</ref>in cui il Capo dello Stato sembrava non chiudere completamente le porte alla possibilità di concedere la clemenza: “Nessuna domanda mi è stata indirizzata – aveva detto il presidente della Repubblica – Ma qualora lo fosse, la esaminerei con attenzione”. Tuttavia, secondo Bruno Vespa, a interrompere ogni possibile trattativa, furono</p><p><ref target="http://www.ilfattoquotidiano.it/2013/09/29/b-apre-crisi-ministri-pdl-lasciano-letta-gesto-folle-per-coprire-suoi-guai/726804/#foto-la-notizia-delle-dimissioni-sulla-bbc">le</ref>(poi revocate) che provocarono</p><hi rend="#b">dimissioni in massa</hi>dei parlamentari del Pdl<p><hi rend="#b">un irrigidimento</hi>in Napolitano, troncando di fatto ogni discussione.</p><p>Intanto nel Pdl continua lo scontro <hi rend="#b">tra “falchi” e “colombe”</hi>. Silvio Berlusconi e Angelino Alfano si sono incontrati in serata ad Arcore per discutere, secondo quanto riferito da fonti interne al partito, dell’ipotesi di <hi rend="#b">cambiare lo statuto</hi> di Forza Italia prevedendo quindi <hi rend="#b">due coordinatori</hi>: uno dell’ala lealista e l’altro di quella filo-governativa: Fitto per gli uni e Alfano per gli altri. Possibilità che piacerebbe ai cosiddetti<hi rend="#b"> “innovatori”</hi> guidati dal vicepremier, ma che invece sarebbe fortemente osteggiata dalla fazione più estremista. Il Cavaliere, sempre secondo quanto riferito, sarebbe quasi convinto a percorrere questa strada, strada che dovrebbe portare a discutere nuovamente con <hi rend="#b">Raffaele Fitto</hi> al suo rientro a Roma, previsto tra questa sera e domani. L’ex premier continua a lavorare su come e quando anticipare il <hi rend="#b">Consiglio nazionale</hi>, previsto per ora l’8 dicembre. Una richiesta quest’ultima avanzata a gran voce proprio dai lealisti.</p><p>Alfano intanto risponde ai falchi: “Con Silvio Berlusconi l’unico punto di dissenso è stata la valutazione del giorno 2 ottobre quando è stata votata la<hi rend="#b"> fiducia al governo</hi>, superata però con la fiducia del presidente Berlusconi. Questo suo<hi rend="#b"> giudizio di fiducia</hi> mi è stato riconfermato”. All’inaugurazione dell’Eicma alla Fiera di Rho-Pero, alle porte di Milano, il ministro dell’Interno insiste sulla <hi rend="#b">“stabilità di governo”</hi> che, “abbinata ai contenuti del nostro programma e al giudizio di fiducia datomi da Berlusconi, è la chiave di volta per una unità che sia fondata sul programma del Pdl realizzabile ovviamente nell’ambito di un governo che non è il nostro”. “E per altro verso – ha proseguito Alfano – un partito che per il futuro per la selezione delle leadership di coalizione <hi rend="#b">scelga le primarie</hi>“.</p><p>Ma se <hi rend="#b">Ignazio La Russa</hi> si dice d’accordo con primarie di coalizione, <hi rend="#b">Licia Ronzulli</hi> e<hi rend="#b"> Renata Polverini</hi> ritengono inutile una consultazione popolare finché Berlusconi rimarrà in campo. “Non dobbiamo scimmiottare la sinistra – spiega a <hi rend="#i">Intelligonews</hi> l’ex governatrice del Lazio – Ogni volta che la sinistra si inventa qualcosa noi andiamo al traino e non mi pare che la sinistra ne esca bene: sono iniziate da quindici giorni e si stanno dilaniando. E’ irrispettoso aprire adesso la questione: quando Berlusconi indicò Alfano candidato premier il problema non si pose”. E contrario alle primarie è anche Fitto, capofila dei lealisti: “Da sempre sono favorevole alle forme di <hi rend="#b">partecipazione diretta</hi> dei cittadini: non ho nulla contro lo strumento delle<hi rend="#b"> primarie in sé e per sé</hi>. Anzi. Quello che però non convince è il fatto di chiederle ora, come se qualcuno volesse superare una <hi rend="#b">leadership che c’è</hi>, e che è stata ancora una volta ribadita da milioni di elettori. Invece, proporre ora le primarie significa ragionare <hi rend="#b">come se Berlusconi non ci fosse</hi>: è questo ciò a cui diciamo chiaramente no”. </p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>