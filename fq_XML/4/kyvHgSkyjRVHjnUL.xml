<doc sitename="Il Fatto Quotidiano" title="Legge Severino, già 37 i decaduti. Ma per il Pdl è incostituzionale solo per B. - Il Fatto Quotidiano" author="Thomas Mackinson" date="2013-08-25" url="http://www.ilfattoquotidiano.it/2013/08/25/legge-severino-gia-37-decaduti-ma-per-pdl-e-incostituzionale-solo-per-b/691386/" hostname="ilfattoquotidiano.it" description="Un insopportabile affronto per un Berlusconi ormai sul punto di rottura, se solo sapesse. Mentre falchi e colombe del suo partito si affannavano a bombardare la legge Severino Enrico Letta, senza troppa pubblicità, la applicava a pieno regime, firmando di suo pugno i decreti previsti dalla norma che è ormai l’incubo del suo principale alleato di governo. …" categories="Giustizia" tags="Ddl Anticorruzione;Enrico Letta;Francesco Nitto Palma;Legge Severino;Mario Monti;Michele Iorio;Paola Severino;Silvio Berlusconi" fingerprint="31ca10707b8f4837">
  <main>
    <head rend="h1">Legge Severino, già 37 i decaduti. Ma per il Pdl è incostituzionale solo per B.</head>
    <graphic src="https://st.ilfattoquotidiano.it/wp-content/uploads/2013/07/micheleiorio_interna-nuova.jpg"/>
    <p>Un insopportabile affronto per un <hi rend="#b">Berlusconi</hi> ormai sul punto di rottura, se solo sapesse. Mentre falchi e colombe del suo partito si affannavano a bombardare la legge Severino <hi rend="#b">Enrico Letta</hi>, senza troppa pubblicità, la applicava a pieno regime, firmando di suo pugno i decreti previsti dalla norma che è ormai l’incubo del suo principale alleato di governo. E sì, perché mentre la <hi rend="#b">decadenza</hi> dalle cariche elettive di consiglieri comunali e provinciali è automatica, la sospensione dei consiglieri regionali richiede un apposito decreto del <hi rend="#b">Presidente del Consiglio</hi>. E Letta, dal giorno dell’insediamento, non s’è mai tirato indietro. Per 15 volte ha firmato, di suo pugno, i decreti sanzionatori della legge che dovrebbe essere applicata anche al senatore Berlusconi. E nessuno, tantomeno dal <hi rend="#b">Pdl</hi>, ha sollevato dubbi su retroattività e legittimità della legge accampando pretese sull’“<hi rend="#b">agibilità politica</hi>” dei decaduti. Non un falco, non una pitonessa. Neppure i destinatari dei provvedimenti hanno protestato. La fabbrica delle sospensioni non s’è interrotta neppure quando la bomba a orologeria della sentenza in Cassazione sui <hi rend="#b">diritti Mediaset</hi> si è pericolosamente avvicinata allo zerbino di Arcore.</p>
    <p>Il 18 luglio, a due settimane dal verdetto che inchioda definitivamente il leader del Pdl, Letta firma il decreto che colpisce il consigliere della Campania <hi rend="#b">Sergio Nappi</hi> (Pdl). Era finito ai domiciliari il 18 aprile a seguito dell’inchiesta sui rimborsi con l’accusa di <hi rend="#b">peculato</hi> e tornato in libertà a metà maggio con il solo obbligo di firma. Ma il premier si ritrova sul tavolo l’ordinanza con le misure cautelari e applica l’articolo 8 della legge Severino. Nessuno solleva la questione della <hi rend="#b">retroattività</hi> che, di lì a pochi giorni, avrebbe invece occupato giornali e pensieri degli uomini di Berlusconi e perfino di esponenti-mediatori del Pd. Il 5 agosto la sentenza in Cassazione è definitiva da quattro giorni, impazzano gli altolà del <hi rend="#b">centrodestra</hi> ma Letta firma ancora e nessuno solidarizza col sospeso. Il decreto colpisce stavolta <hi rend="#b">Giampaolo Lavagetto</hi>, consigliere Pdl in Emilia Romagna. Sul suo capo pesa una condanna del 2010 per peculato a uno anno e sei mesi di reclusione. Era subentrato da qualche settimana a<hi rend="#b"> Luigi Villani</hi>, altro sospeso Pdl per la Severino (ma con decreto di <hi rend="#b">Monti</hi>) dopo esser stato arrestato per l’inchiesta parmigiana <hi rend="#b"> Public Money</hi>. Lavagetto, secondo i giudici, aveva usato il cellulare di servizio in maniera impropria, non aveva certo creato società offshore per frodare lo Stato come il leader del suo partito.</p>
    <p>Ma la legge è legge, e la <hi rend="#b">sospensione</hi> è scattata a tre anni dalla sentenza. Neppure in questo caso vengono sollevati dubbi sul valore retroattivo dell’<hi rend="#b">anticorruzione</hi>. Giusto l’interessato obietterà, a caldo, che “è un provvedimento ingiusto” cercando d’accodarsi ai big del partito che sono però raccolti intorno al Capo e non guardano altrove. Non troverà nessuno disposto a spender per lui gli stessi funambolici argomenti che vengono compulsati da avvocati e big del partito a caccia di un <hi rend="#b">salvacondotto</hi> per il leader. Del resto quando <hi rend="#b">Mario Monti</hi> ha sponsorizzato la legge, in un clima di generale rancore verso sprechi e ruberie nei consigli regionali di mezza <hi rend="#b">Italia</hi>, aveva incassato voti e plauso anche del Pdl, azionista della strana maggioranza. Nessun problema per l’approvazione, nessuno per l’applicazione. Ed è così che dal 5 gennaio 2013, quando è entrata in vigore e per i successivi otto mesi, i decreti sono fioccati in ogni regione d’Italia colpendo 17 consiglieri di ogni colore politico. E nessuno, tantomeno nel centrodestra, si è stracciato le vesti.</p>
    <p><hi rend="#b">Loro sono tutti fuori dalla politica, Berlusconi no</hi><lb/>Lo sa bene il primo che ne ha fatte le spese, il presidente del Molise <hi rend="#b">Angelo Iorio</hi>. La sua carriera è iniziata nel ’75, è stato deputato e cinque volte candidato alla presidenza del consiglio regionale. Ma la sua carriera politica finisce il 28 marzo per effetto della condanna a un anno e sei mesi per <hi rend="#b">abuso d’ufficio</hi>, non certo per una frode miliardaria al fisco. Monti ha sulla scrivania tre documenti: la sentenza del Tribunale di <hi rend="#b">Campobasso</hi> datata 22 febbraio, la nota della prefettura del 18 marzo che indica Iorio nuovamente tra gli eletti dopo la tornata del 16 marzo, una nota del <hi rend="#b">Viminale</hi> che ne suggerisce la decadenza a partire da quella data. Il premier, all’epoca transitorio fino a nuove elezioni, non ha dubbi e il 28 marzo firma la sospensione. La notizia è un lancio d’agenzia. Non provoca boatos sugli spalti del centrodestra. Gli esponenti Pdl si tengono alla larga, neppure uno che si sogni di mettere in dubbio la legge e tantomeno la tenuta di un <hi rend="#b">governo</hi> ormai a termine. Alla prima prova, dunque, l’anti-corruzione della Severino tiene.</p>
    <p>Dalle consultazioni esce il nuovo governo di<hi rend="#b"> larghe intese</hi> sostenuto ancora da Pd e Pdl, Letta diventa premier ed eredita l’onere di firmare i decreti di sospensione. E l’ex responsabile economico della <hi rend="#b">Margherita</hi> va avanti come un treno sulla strada della Severino e anzi accelera: in un solo Consiglio dei ministri, quello del 21 maggio, decreta la sospensione di 11 consiglieri della <hi rend="#b">Basilicata</hi>, tutti travolti dall’inchiesta sui rimborsi gonfiati che aveva portato all’arresto di due assessori e un consigliere, mentre per altri otto era scattato l’obbligo di dimora. Tutti insieme, uno dopo l’altro, devono lasciare i loro scranni di ogni colore politico: il capogruppo <hi rend="#b">Nicola Giovanni Pagliuca</hi> (Pdl), Rocco Vita (Psi), <hi rend="#b">Alessandro Singetta</hi> (Misto), Mariano Antonio Pici (Pdl), <hi rend="#b">Paolo Castelluccio</hi> (Pdl), Antonio Autilio (Idv), Vincenzo Edoardo Viti (Pd), <hi rend="#b">Agatino Lino Mancusi</hi> (Udc), Rosa Mastrosimone (Idv). Nessuno li rimpiange, nessuno apre un “caso”.</p>
    <p>Neppure quando il reato è bello e che prescritto, come accaduto al consigliere regionale di Fratelli d’Italia in Sicilia, <hi rend="#b">Salvino Caputo</hi>, condannato a un anno e cinque mesi per un tentato abuso d’ufficio: da sindaco di <hi rend="#b">Monreale</hi> provò a far cancellare due multe all’autista del vescovo. L’ultimo decreto Letta che applica la Severino è del 26 luglio e colpisce <hi rend="#b">Roberto Conte</hi>, ex consigliere dei Verdi e poi del Pd, transitato nel centrodestra dopo una serie di vicende giudiziarie. All’ultima tornata elettorale aveva sfidato la sorte e si era candidato nonostante una sospensione per una condanna ricevuta nel 2009 a due anni e otto mesi per concorso esterno in <hi rend="#b">associazione camorristica</hi>. Nel 2011 Conte torna alla ribalta grazie a un decreto firmato da Berlusconi che ha revocato la sospensione consentendo a un condannato di tuffarsi in campagna elettorale a caccia di voti. Conte, del resto, è un campione <hi rend="#i">ante litteram</hi> dell’idea del centrodestra per cui gli unici giudici dei politici sono gli elettori. I campani, infatti, non restano impressionati dalle sue <hi rend="#b">pendenze giudiziarie</hi> e gli regalano 10.400 preferenze. Ora è un decreto di Letta a cancellare quello di Berlusconi. Grazie all’odiata Severino.</p>
    <p><hi rend="#b">Consiglieri estromessi anche per piccoli reati, a volte prescritti. Ma il difetto di retroattività vale solo per B.</hi><lb/>Anche gli <hi rend="#b">amministratori locali</hi> vengono sospesi o dichiarati decaduti, spesso per reati di poco conto, magari prescritti. Il provvedimento per loro, articolo 11 della legge Severino, non passa per <hi rend="#b">Palazzo Chigi</hi> ma viene disposto automaticamente dalle Prefetture. Che finora hanno applicato la 235 una ventina di volte, senza ritenere sussistente la questione della retroattività che anima avvocati e politici. Quanti consiglieri comunali, provinciali e sindaci siano stati espunti dai loro municipi per effetto della legge anti-corruzione esattamente non si sa. <hi rend="#b"> Repubblica</hi> riferisce di una ventina di casi. Certamente sono in fase di istruttoria altri provvedimenti di decadenza.</p>
    <p>Le prefetture hanno chiesto ai tribunali i carichi pendenti dei vari amministratori. Di sicuro è già incappato nella <hi rend="#b">Severino Luigi De Filippis</hi>, ingegnere, allontanato dal consiglio comunale di Serino (Avellino) per una condanna in primo grado per abuso d’ufficio, pur essendo i fatti ampiamente prescritti. A <hi rend="#b">Parabita</hi>, provincia di Lecce, si è creato un caso sulla sospensione per 18 mesi del consigliere comunale d’opposizione <hi rend="#b">Stefano Prete</hi>. Il sindaco Pdl <hi rend="#b">Alfredo Cacciapaglia</hi> aveva sollecitato la prefettura a pronunciarsi contro il consigliere colpito da una condanna per abuso d’ufficio. Ma nella sua giunta resta in carica un assessore,<hi rend="#b"> Biagio Coi</hi>, colpito da una più dura condanna a due anni di reclusione per truffa aggravata ai danni dell’Europa. La scure ha poi colpito <hi rend="#b">Vincenzo Vastola</hi>, ex sindaco di Poggiomarino (Napoli), fino a qualche mese fa capo dell’opposizione: a febbraio è stato sospeso dalla carica di consigliere per via di una condanna del 2012 per aver firmato un ordine di servizio privo di protocollo che stabiliva l<hi rend="#b">’installazione</hi> di cinque lampioni nella strada in cui abita mentre per regolamento avrebbe dovuto procedere a una gara d’appalto. “Credo che molti amministratori si trovino nella sua situazione, per questo chi lo ha sospeso dovrebbe accelerare la raccolta di documentazione ed emanare analoghi provvedimenti”. Parola di <hi rend="#b">Francesco Nitto Palma</hi>, ex ministro della giustizia del Pdl e coordinatore del partito in <hi rend="#b">Campania</hi>. Partito che ora chiede esattamente il contrario, di invalidare la legge. E non per cinque pali della luce.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>