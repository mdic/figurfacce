<doc sitename="Il Fatto Quotidiano" title="&quot;Scie chimiche? Accordo di Berlusconi con Usa&quot;" author="David Marceddu" date="2013-12-21" url="http://www.ilfattoquotidiano.it/2013/12/21/basta-scie-chimiche-oltre-300-persone-in-corteo-a-modena-vogliamo-spiegazioni/822241/" hostname="ilfattoquotidiano.it" description="Sono arrivati in 300 forse di più, da ogni parte d’Italia. Il movimento che si batte contro quelle che gli stessi attivisti chiamano le scie chimiche, ha affollato il centro di Modena in maniera pacifica con slogan, bandiere, bimbi al seguito. I manifestanti ritengono responsabile l’uomo del fenomeno naturale delle velature nel cielo, teoria che però …" categories="Emilia Romagna" tags="Modena;Silvio Berlusconi" fingerprint="e9649216fa8600a0">
  <main>
    <head rend="h1">‘Basta scie chimiche’, oltre 300 persone in corteo a Modena: “Vogliamo spiegazioni”</head>
    <graphic src="https://st.ilfattoquotidiano.it/wp-content/uploads/2013/12/Scie-chimiche.jpg"/>
    <p>Sono arrivati in 300 forse di più, da ogni parte d’Italia. Il movimento che si batte contro quelle che gli stessi attivisti chiamano <hi rend="#b">le scie chimiche</hi>, ha affollato il centro di Modena in maniera pacifica con slogan, bandiere, bimbi al seguito. I manifestanti ritengono responsabile l’uomo del fenomeno naturale delle<hi rend="#b"> velature nel cielo,</hi> teoria che però non ha mai avuto riscontri scientifici. “Abbiamo il diritto di<hi rend="#b"> riprenderci la nostra vita.</hi> Si alzino gli occhi al cielo e si capisca che ci vogliono avvelenare”, spiega <hi rend="#b">Monia Benini</hi>, della Draco edizioni, una delle realtà che ha organizzato il corteo assieme con associazione <hi rend="#b">Rip</hi>, Riprendiamoci il pianeta. La spiegazione del fenomeno celeste, secondo le persone scese in strada, è semplice: “In natura non esistono le velature spontanee, è un fenomeno meteorologico inesistente. In realtà le velature sono effettuate da <hi rend="#b">aerei cisterna americani</hi> che rilasciano sostanze nell’atmosfera. Ci devono spiegare che cosa sta succedendo sopra le nostre teste”, dice <hi rend="#b">Massimiliano Bonavoglia</hi> di Bergamo, uno di quelli che prende la parola alla fine del corteo. “Noi respiriamo queste irrorazioni che operano una trasmutazione genetica del terreno”.</p>
    <graphic src="https://img.youtube.com/vi/L3UUKnVn3-g&lt;em&gt;&lt;strong&gt;Video/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>di David Marceddu</p>
    <p>Il lungo serpentone di persone ha attraversato tutta la via Emilia nel centro della città, distribuendo ai cittadini a spasso per le compere natalizie un volantino con sopra spiegate le proprie ragioni. “Sono stati reperiti i documenti ufficiali degli accordi tra i vari paesi, compresa l’Italia – si legge nel foglietto – per effettuare esperimenti di modificazione climatica. Lo stesso generale<hi rend="#b"> Fabio Mini</hi>, in servizio alla Nato per decenni, parla della possibilità di guerra ambientale in atto”. Insomma nonostante a loro teoria non riscuota molto successo in campo scientifico, gli attivisti anti-scie portano testimonianze di studiosi isolati e persino, come nel caso sopracitato, di ufficiali “pentiti”.</p>
    <p>Tra i manifestanti, spesso giunti in Emilia con famiglia al seguito, ci sono persone di tutte le età: tutti, bimbi compresi, hanno<hi rend="#b"> una pettorina gialla addosso o una bandiera</hi>. E insieme, guidati da un servizio d’ordine impeccabile, leggono all’unisono<hi rend="#b"> gli slogan</hi> stampati su un foglietto: “Guerra ambientale è un’arma micidiale. Basta scie chimiche”, è uno dei cori che riempiono i portici modenesi. A parte alcuni portavoce, tra i partecipanti alla manifestazione nazionale nessuno vuole parlare con la stampa. “Leggiti il volantino”, sono le poche parole di un manifestante arrivato da Firenze.<hi rend="#b"> “Poveretti”, dice ai giornalisti</hi> presenti uno dei leader della protesta, Massimo Rodolfi. “Vi compatisco perché io avrei dovuto fare il giornalista. Vi rendete conto che lavorate per dei gruppi di potere che difendono interessi contrari alla vita?”. Oltre alla stampa l’altro nemico è la classe politica, tutta la classe politica. Le critiche sono soprattutto per il neo-segretario del <hi rend="#b">Partito democratico</hi>, <hi rend="#b">Matteo Renzi: “N</hi>ei giorni scorsi, appena eletto, aveva detto di voler riservare un Tso se qualcuno del suo partito fosse andato in giro a sostenere la tesi delle scie chimiche. Vogliono farci fare il Tso perché siamo pazzi. Ma siamo pazzi perché guardiamo il cielo”, dice Massimo Rodolfi.</p>
    <p>Dietro tutto questo ci sarebbe, secondo i manifestanti,<hi rend="#b"> una volontà precisa di poteri forti</hi>, governi, banche, multinazionali. Un ordine mondiale che sarebbe tenuto in scacco da realtà che vanno dall’Onu alla Nato. Colpevole però per i manifestanti sarebbe anche un ente molto più piccolo:<hi rend="#b"> l’Arpa</hi>, l’Agenzia regionale per l’ambiente, colpevole di coprire i dati sull’inquinamento. Tra i principali accusati poi c’è il governo Berlusconi: “C’è un <hi rend="#b">accordo Italia-Usa</hi> sulla modificazione del clima – spiega Massimiliano Bonavoglia – firmato nel 2003, che è stato tolto dai siti del governo italiano. Tuttavia è reperibile in internet. L’allora governo Berlusconi è colpevole”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>