<doc sitename="Il Fatto Quotidiano" title="Anche con Enrico Letta Palazzo Chigi paga affitti d'oro: 13,4 milioni di euro nel 2013 - Il Fatto Quotidiano" author="Carlo Tecce" date="2014-01-09" url="http://www.ilfattoquotidiano.it/2014/01/09/anche-con-enrico-letta-palazzo-chigi-paga-affitti-doro-134-milioni-di-euro-nel-2013/836148/" hostname="ilfattoquotidiano.it" description="Giulio Tremonti e pure Silvio Berlusconi: “Vendiamo gli immobili pubblici”. Mario Monti e la truppa di ministri con il loden: “Vendiamo gli immobili pubblici”. Enrico Letta e i collaboratori di larghe intese: “Vendiamo gli immobili pubblici”. Non va buttato il tempo per notare le differenze: non ci sono. Vendere per fare cassa, non fa difetto …" categories="Politica" tags="Enrico Letta;Giulio Tremonti;Mario Monti;Palazzo Chigi;Silvio Berlusconi" fingerprint="a9277a6ac44a58e9">
  <main>
    <head rend="h1">Anche con Enrico Letta Palazzo Chigi paga affitti d’oro: 13,4 milioni di euro nel 2013</head>
    <graphic src="https://st.ilfattoquotidiano.it/wp-content/uploads/2014/01/palazzo-chigi.jpg" alt="Palazzo chigi"/>
    <p><hi rend="#b">Giulio Tremonti</hi> e pure <hi rend="#b">Silvio Berlusconi</hi>: “Vendiamo gli immobili pubblici”. <hi rend="#b">Mario Monti</hi> e la truppa di ministri con il loden: “Vendiamo gli immobili pubblici”. <hi rend="#b">Enrico Letta</hi> e i collaboratori di larghe intese: “Vendiamo gli immobili pubblici”. Non va buttato il tempo per notare le differenze: non ci sono. Vendere per fare cassa, non fa difetto il buon proposito, però affittare perché?</p>
    <p>Lo Stato ha un patrimonio immenso di<hi rend="#b"> caserme, capannoni, palazzoni,</hi> allora perché Palazzo Chigi, l’essenza statale e politica, spende <hi rend="#b">13,4 milioni di euro</hi> l’anno in “locazioni di vario genere”? Ai calcoli, la giusta sentenza: le stagioni dei tecnici e lettiani, ultimo triennio, fanno risparmiare quasi 6 milioni di euro.</p>
    <p>La crescita, esponenziale e incontrollata, l’aveva provocata il Cavaliere: 2011, a ogni sottosegretario veniva affidato un appartamento di lusso. Esempio: <hi rend="#b">Daniela Santanchè</hi>, Attuazione del programma, occupava un panoramico ufficio in piazza di Montecitorio. Il governo di Berlusconi sforava con leggerezza i 20 milioni di euro. Più di un terzo degli odierni 13,4 milioni di euro sono per la <hi rend="#b">Protezione civile</hi>: via Vitorchiano di proprietà di Roberto Amodei e famiglia (editori del Corriere dello Sport), un cubo di cemento e vetrate, in zona a rischio allagamenti, costa 4,454 milioni di euro. I mezzi sono adagiati in via Affile; scrutato un groviglio di numerose società, s’arriva a banca Bnl: vale 1,219 milioni di euro.</p>
    <p>Va segnalato che il professor Mario Monti, che pure aveva ridotto di parecchio la spesa in locazioni, ha stipulato un contratto da 1,6 milioni di euro con Unicredit per <hi rend="#b">palazzo Verospi</hi>, storico e centrale, via del Corso. Propri lì, fra affreschi e capitelli, il sottosegretario <hi rend="#b">Giovanni Legnini</hi> (editoria) riceve, e le foto lo testimoniano, illustri ospiti e delegazioni.</p>
    <p>In via dell’Umiltà, non lontano dall’ex sede dei berlusconiani, il governo ospita la <hi rend="#b">stampa estera</hi>: 1,8 milioni di euro, considerati troppi dai dirigenti governativi. Il segretario generale di Chigi, sfruttando l’articolo di legge inserito con fatica nel <hi rend="#b">Milleproroghe</hi> contro gli affitti d’oro, vuole disdire gli accordi pluriannuali per via della Vite e via dei Laterani: una limatura da 870.000 euro. E grazie a quel comma che il <hi rend="#b">Movimento Cinque Stelle</hi> ha proposto e il Partito democratico ha compreso con ritardo, Palazzo Chigi vorrebbe ridiscutere le tariffe per (almeno) tre palazzi. Anche i 310.000 euro per il parcheggio di Pozzo Pantaleo potrebbe traslocare altrove (e gratis) scegliendo una nuova e vicina destinazione fra le infinite proprietà dello Stato: Palazzo Chigi vuole comprare dal demanio militare. Disperso fra la <hi rend="#b">lista d’acquisti per caffè, acqua minerale effervescente o naturale e tende con ricami</hi>, mister spending review <hi rend="#b">Cottarelli</hi> ancora non ha toccato la pratica immobili di Chigi (o dei ministeri).</p>
    <p>Dai 20 milioni di Berlusconi ai 13,4 milioni di Letta, che l’anno prossimo saranno 12: lo spreco diminuisce, però resta. Così non sarà credibile per un presidente del Consiglio, affiancato con seriosità dal ministro di turno, far notare che “il patrimonio pubblico è troppo, inutilizzato e va dismesso”. Non s’è mai visto un ricco immobiliarista che prende qua e là palazzi in affitto.</p>
    <p>
      <hi rend="#b">Da Il Fatto Quotidiano dell’8 gennaio 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>