<doc sitename="Il Fatto Quotidiano" title="Barbara Berlusconi: la restaurazione" author="Luca Pisapia" date="2013-12-04" url="http://www.ilfattoquotidiano.it/2013/12/04/milan-laddio-anticipato-di-braida-come-primo-tassello-della-restaurazione-di-barbara/801137/" hostname="ilfattoquotidiano.it" description="Sean Sogliano o Daniele Pradè. Il fragile piano quinquennale di Silvio Berlusconi per il Milan – che prevede la coabitazione forzata dei duellanti Adriano Galliani e Barbara Berlusconi alla guida della società – rischia di naufragare su questi due nomi. Quello che le larghe intese rossonere dovranno scegliere come direttore sportivo per la ricostruzione della …" categories="Sport" tags="Adriano Galliani;Barbara Berlusconi;Cesare Prandelli;Maurizio Zamparini;Milan;Silvio Berlusconi" fingerprint="2db17363e82cc901">
  <main>
    <head rend="h1">Milan, l’addio anticipato di Braida primo tassello della restaurazione di Barbara</head>
    <graphic src="https://st.ilfattoquotidiano.it/wp-content/uploads/2013/12/braida-galliani-interna-nuova.jpg"/>
    <p><hi rend="#b">Sean Sogliano</hi> o <hi rend="#b">Daniele Pradè</hi>. Il fragile piano quinquennale di <hi rend="#b">Silvio Berlusconi</hi> per il Milan – che prevede la coabitazione forzata dei duellanti <hi rend="#b">Adriano Galliani</hi> e <hi rend="#b">Barbara Berlusconi</hi> alla guida della società – rischia di naufragare su questi due nomi. Quello che le larghe intese rossonere dovranno scegliere come <hi rend="#b">direttore sportivo</hi> per la ricostruzione della squadra. Intanto un altro pezzo di storia rossonera come <hi rend="#b">Ariedo Braida</hi>, dal 1986 il braccio destro che Galliani spediva in giro per il mondo a scoprire talenti e non solo, annuncia il suo addio per gennaio: quattro mesi prima della naturale scadenza del contratto. Salvo poi ritirare le dimissioni poche ore dopo, esattamente come aveva fatto Galliani una settimana fa. Che Braida lasci ora o ad aprile, intorno all’<hi rend="#b">ad milanista</hi> si sta creando un vuoto di persone fidate, oltre che di poteri e competenze, che fanno ritenere che la guerra intestina sia ancora in atto, nonostante le parole concilianti del grande capo. E che alla fine anche Galliani lascerà comunque il club a naturale scadenza, nel <hi rend="#b">consiglio di amministrazione</hi> del prossimo aprile.</p>
    <p>Il piano quinquennale quindi si risolverebbe in un ben più misero<hi rend="#b"> piano semestrale</hi>, giusto per rassicurare quei dipendenti fedeli al geometra brianzolo che rischiavano il licenziamento immediato, e per cercare di tamponare alla meglio l’emorragia di <hi rend="#b">risultati</hi> e di credibilità in cui è precipitata la squadra.<ref target=" http://www.ilfattoquotidiano.it/2013/11/03/milan-barbara-berlusconi-al-padre-cambiare-gestione-societa-galliani-rischia/765260/ "> Dopo l’exploit di Barbara che ha aperto ufficialmente le ostilità</ref>, e <ref target="http://www.ilfattoquotidiano.it/2013/11/29/milan-dimissioni-galliani-guerra-di-potere-tra-calcio-e-politica-nella-casa-del-diavolo/795498/">dopo il clamoroso annuncio delle dimissioni di Galliani</ref>, </p>
    <p><ref target="http://www.ilfattoquotidiano.it/2013/11/30/calcio-berlusconi-galliani-resta-al-suo-posto-e-tornata-la-serenita/796367/ ">il piano B della pacificazione e delle</ref>(da ratificare nel consiglio d’amministrazione straordinario di fine dicembre) vorrebbe suddividere i compiti così: Barbara diventa</p>
    <hi rend="#b">larghe intese rossonere</hi>
    <p><hi rend="#b">vicepresidente</hi>e amministratore delegato per marketing, fondazioni, settore commerciale e stadio, mentre Galliani resta vicepresidente vicario con delega per la</p>
    <p><hi rend="#b">parte sportiva</hi>, e quindi prima squadra, settore giovanile, mercato, osservatori e</p>
    <p><hi rend="#b">scouting</hi>.</p>
    <p>Ma il castello di carte sembra destinato a crollare al primo alito di vento. Nemmeno una settimana di governo delle larghe intese e viene fuori che a scegliere il direttore sportivo, e quindi l’esecutore della parte di cui si dovrebbe occupare Galliani, sarà Barbara, che già da tempo ha messo gli occhi su <hi rend="#b">Sean Sogliano</hi>: figlio d’arte e giovane ds del Verona dopo un’esperienza a Palermo con <hi rend="#b">Zamparini</hi>. E’ noto infatti che Galliani avrebbe voluto in quel ruolo un suo uomo come <hi rend="#b">Pradè</hi>, attualmente alla Fiorentina, che porterebbe <hi rend="#b">Montella</hi> o <hi rend="#b">Prandelli</hi> sulla panchina rossonera. Così come è noto che Galliani alcuni ex rossoneri come <hi rend="#b">Maldini</hi> non li vuole vedere nemmeno in fotografia. Invece Sogliano, che in un primo momento poteva sembrare l’uomo della pacificazione (magari in coppia con un giovane come<hi rend="#b"> Devis Mangia</hi> per la panchina) è stato scelto personalmente da Barbara, e l’accordo suggellato lunedì scorso in una cena a tre grazie ai buoni uffici di <hi rend="#b">Claudio Fenucci</hi>, attuale ad della Roma che a giugno potrebbe liberarsi proprio per andare al Milan.</p>
    <p>E con Sogliano dal lato Barbara ci sarebbe a questo punto il ritorno di Maldini in società, con un ruolo rappresentativo di <hi rend="#b">ambasciatore</hi>, e di un ex rossonero come <hi rend="#b">Inzaghi</hi> o <hi rend="#b">Seedorf</hi> in panchina. La stilettata finale che farebbe allontanare definitivamente l’ex plenipotenziario dalla società. Perché un Galliani che avesse veramente in mano l’area tecnica non avrebbe mai lasciato partire il fido Braida. E anche perché il complicato equilibrio dei giochi di potere tra calcio e televisione, governato con maestria da Galliani in questi ultimi anni con il beneplacito di Marina e <hi rend="#b">Piersilvio Berlusconi</hi>, è comunque destinato a concludersi a breve con l’accordo di sei anni con <hi rend="#b">Infront</hi>. E a quel punto l’ex antennista brianzolo potrebbe essere messo da parte senza colpo ferire. Ma Sogliano, così come eventualmente Fenucci, o Pradè, o gli altri nomi ancora in corsa – sempre meno <hi rend="#b">Michele Uva</hi>, attuale direttore generale della Coni Servizi blindato da <hi rend="#b">Malagò</hi> – sarebbero liberi solo a fine stagione. Ecco perché la farsa di un piano quinquennale destinato a durare nemmeno sei mesi. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>