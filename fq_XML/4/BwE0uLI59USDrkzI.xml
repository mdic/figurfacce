<doc sitename="Il Fatto Quotidiano" title="9 novembre 2011, Monti nominato senatore a vita: per Berlusconi è finita - Il Fatto Quotidiano" author="Antonello Caporale" date="2012-11-12" url="http://www.ilfattoquotidiano.it/2012/11/12/9-novembre-2011-monti-nominato-senatore-a-vita-politica-italiana-cambia-strada/410656/" hostname="ilfattoquotidiano.it" description="Il 9 novembre di un anno fa Roma è tiepida e assediata dall’ansia. Dal Quirinale quella sera arriva la mossa del cavallo. L’Ansa batte la notizia flash con le rituali stellette dell’emergenza: il professor Mario Monti, presidente della Bocconi, è stato nominato senatore a vita. Sono le 19:22 e passa un’ora per un primo commento …" categories="Politica" tags="Giorgio Napolitano;Governo Tecnico;Mario Monti;Niccolò Ghedini;Pier Luigi Bersani;Silvio Berlusconi;Umberto Bossi" fingerprint="efa7df2fea4fc223">
  <main>
    <head rend="h1">9 novembre 2011, Monti nominato senatore a vita: per Berlusconi è finita</head>
    <graphic src="https://st.ilfattoquotidiano.it/wp-content/uploads/2012/05/monti-napolitano_INTERNA-nuova.jpg"/>
    <p>Il 9 novembre di un anno fa <hi rend="#b">Roma</hi> è tiepida e assediata dall’ansia. Dal <hi rend="#b">Quirinale</hi> quella sera arriva la mossa del cavallo. L’<hi rend="#b">Ansa</hi> batte la notizia flash con le rituali stellette dell’emergenza: il professor <hi rend="#b">Mario Monti</hi>, presidente della <hi rend="#b">Bocconi</hi>, è stato nominato senatore a vita. Sono le 19:22 e passa un’ora per un primo commento ispirato dal <hi rend="#b">Colle</hi>: l’ipotesi che la nomina a senatore contenga in sé l’annuncio che Monti guiderà un governo tecnico è pura fantasia. “Fantasticherie”, fanno scrivere. La politica è un’arte che ha bisogno della simulazione come il bambino in fasce del biberon. Quel giorno a quell’ora<hi rend="#b"> Giorgio Napolitano</hi> forse non poteva dire altrimenti. Ma <hi rend="#b">Bossi</hi>, una settimana prima, avrebbe potuto evitarsi la pernacchia, una lunga e un po’ sfiatata pernacchia con la quale aveva liquidato il licenziamento prossimo venturo di <hi rend="#b">Silvio Berlusconi</hi>?</p>
    <p><hi rend="#i">Simul stabunt</hi> e infatti <hi rend="#i">simul cadent</hi>. Umberto è tramortito e Silvio – livido e disperato – giunge alla <hi rend="#b">Camera</hi> l’8 di novembre, dove consegna lo scettro del potere. Conta i voti che gli mancano per stare ancora a galla, reggere tra i tradimenti dei più, sostenersi con le acquisizioni, tutte a titolo onerose, dei cosiddetti responsabili: un gruppetto di deputati che offre servigi. Sono dieci voti meno del necessario. Aveva chiesto la conta dopo un consiglio di guerra tenuto in famiglia: lui, il solito <hi rend="#b">Ghedini</hi>, la solita <hi rend="#b">Marina</hi>, figlia prediletta e guerriera indomita: “Vai avanti papà”. Il governo in verità era già morto, e l’improvvisazione, la paura, lo sbandamento toccavano picchi mai visti, quasi quanto lo <hi rend="#i"> spread</hi> che il giorno dell’incoronazione politica di Monti raggiunge i 570 punti. “Tutto si è compiuto in dieci giorni, dopo soli dieci giorni siamo in un altro universo”, dice </p>
    <p><hi rend="#b">Pier Luigi Bersani</hi>nel discorso alla Camera. L’altro mondo, sì.</p>
    <p>Regista e programmatore della rivoluzione tecnica, asettica, chirurgica è Napolitano: “Il suo stemma araldico dovrebbe essere un coniglio bianco in campo bianco” disse di lui all’atto dell’investitura, e sbagliando clamorosamente pronostico, <hi rend="#b">Giuliano Ferrara</hi>. Il coniglio si è trasformato in leone per la grave necessità di non morire di fronte al dirupo berlusconiano. E già il 1 novembre, come soccorre la cronaca di <hi rend="#b">Fabrizio d’Esposito</hi> in <hi rend="#i">Re Giorgio</hi> (Aliberti Editore, 2011), annuncia la mossa che una settimana dopo avrebbe cambiato segno al settennato e in qualche modo tenuto nei confini democratici una crisi insieme civile ed economica. Il giorno di <hi rend="#b">Ognissanti</hi> Napolitano inizia pubblicamente a preparare il terreno per l’avvicendamento. La nota del Quirinale è netta: “Dinanzi all’ulteriore aggravarsi della posizione italiana nei mercati finanziari europei il <hi rend="#b">presidente della Repubblica</hi> considera ormai improrogabili l’assunzione di decisioni efficaci”.</p>
    <p>Anche doversi esponenti dell’opposizione “gli hanno manifestato la disponibilità a prendersi le responsabilità necessarie”. La mano finale della partita a scacchi con Berlusconi è iniziata e si sarebbe conclusa il mercoledì successivo, quando Napolitano procede alla nomina di Monti a <hi rend="#b">senatore a vita</hi> e contestualmente comunica che “non esiste alcuna incertezza sul fatto che Silvio Berlusconi si dimetterà nel giro di alcuni giorni”. Gli aveva concesso di “guardare in faccia i traditori” e di fare un lungo respiro prima di quella traversata, sabato 12 novembre, verso il Quirinale. Quella sera fu straordinaria, certo assai più solenne e tragica dell’altro giorno che pure segna l’ultima tappa, quella della <hi rend="#b">liquefazione</hi>, a un anno esatto della caduta del governo, del partito di una destra italiana dai tratti somatici ineguagliabili. Insieme tragica e comica, furba e spietata, inconcludente e insieme pericolosa. Alleluja cantarono, e intonarono il <hi rend="#i">Dies irae</hi> e anche il <hi rend="#i"> Va’ pensiero</hi>, e </p>
    <p>
      <hi rend="#b">. Arrivava Monti, il governo dei tecnici. Doveva essere una parentesi, sembra invece anche il futuro prossimo. L’emergenza che si fa sistema, il potere alla sua radice quadrata.</hi>
    </p>
    <hi rend="#i">Bella ciao</hi>
    <p>
      <hi rend="#i">da Il Fatto Quotidiano del 10 novembre 2012</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>