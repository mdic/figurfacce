<doc sitename="Il Fatto Quotidiano" title="Europee, primo dibattito tv tra candidati in storia Ue. E Berlusconi è tema elettorale - Il Fatto Quotidiano" author="Alessio Pisanò" date="2014-04-29" url="http://www.ilfattoquotidiano.it/2014/04/29/europee-primo-dibattito-tra-candidati-a-presidenza-e-berlusconi-diventa-tema-elettorale/967331/" hostname="ilfattoquotidiano.it" description="Un’ora e mezza di confronto su economia, integrazione politica, immigrazione, diritti civili e digitali, euroscetticismo e politica estera. Per la prima volta nella storia a Maastricht (Paesi Bassi) si sono confrontati i candidati alla presidenza della Commissione europea: Jean-Claude Juncker (lussemburghese, popolare), Martin Schulz (tedesco, socialista), Guy Verhofstadt (belga, liberale) e Ska Keller (tedesca, verde). …" categories="Elezioni Europee 2014" tags="Alexis Tsipras;Angela Merkel;Elezioni Europee 2024;Jean-Claude Juncker;Martin Schulz;Silvio Berlusconi" fingerprint="7bcae154674689a5">
  <main>
    <head rend="h1">Europee, primo dibattito tv tra candidati in storia Ue. E Berlusconi è tema elettorale</head>
    <graphic src="https://st.ilfattoquotidiano.it/wp-content/uploads/2014/04/europee-2014-candidati-640.jpg"/>
    <p>Un’ora e mezza di confronto su <hi rend="#b">economia</hi>,<hi rend="#b"> integrazione politica</hi>, <hi rend="#b">immigrazione</hi>, diritti civili e digitali, <hi rend="#b">euroscetticismo</hi> e politica estera. Per la prima volta nella storia a <hi rend="#b">Maastricht</hi> (Paesi Bassi) si sono confrontati i candidati alla presidenza della Commissione europea: <hi rend="#b">Jean-Claude Juncker</hi> (lussemburghese, popolare), <hi rend="#b">Martin Schulz</hi> (tedesco, socialista), <hi rend="#b">Guy Verhofstadt</hi> (belga, liberale) e <hi rend="#b">Ska Keller</hi> (tedesca, verde). Assente<hi rend="#b"> Alexis Tsipras</hi>, il candidato greco della sinistra europea. Si replicherà il 15 maggio al Parlamento europeo di Bruxelles, dieci giorni prima del voto. </p>
    <p><hi rend="#b">Euroscetticismo</hi><lb/>Non a caso per questo dibattito, primo assoluto nella storia dell’Ue, è stata scelta Maastricht, la città del trattato che fissa le regole politiche e i parametri economici necessari per l’ingresso dei vari Stati aderenti nella suddetta Unione e per l’adozione della moneta unica, l’euro. Quasi una dichiarazione di sfida unificata dei quattro candidati rivolta all’euroscetticismo crescente in tutta Europa. Ed è proprio qui che si parla di Italia, con<hi rend="#b"> Guy Verhofstadt</hi> che chiede a <hi rend="#b">Jean-Claude Juncker</hi> come fa a sopportare nel suo Ppe uno come Berlusconi, “un euroscettico che vuole lasciare l’euro” e che “fa dichiarazioni come quelle di questi giorni”. Secca la replica di Juncker: “Ho già detto oggi quello che penso. Sono stufo delle dichiarazioni inaccettabili di Berlusconi che mettono un politico contro un altro”. Secondo Schulz gli euroscettici “sono solo bravi a protestare me non offrono soluzioni”, mentre la giovane Keller (32 anni) propone di “ascoltarli a dare a loro risposte concrete”. </p>
    <p><hi rend="#b">Crisi e ripresa economica</hi><lb/>Al dibattito la parola “<hi rend="#b">austerity</hi>” non è stata praticamente pronunciata, ma tutti hanno sottolineato la necessità di rilanciare la crescita e creare nuovi posti di lavoro. “Il 97 per cento degli europei vive con pochi euro. Voglio cambiare la loro vita prima che i trattati Ue”, ha attaccato Schulz mentre la Keller ha sottolineato che “bisogna creare posti di lavoro accettabili”. Ma come rilanciare concretamente l’economia europea e risolvere la crisi del debito? Verhofstadt, da buon liberale, non ha dubbi: “Risolvere le contraddizioni del mercato unico e creare un mercato unico dei capitali per incentivare gli investimenti a livello europeo” ma “non è permettendo ai Paesi in crisi di spendere di più che si uscirà dalla crisi”. Più rigido su questo punto è Juncker (ex presidente dell’Eurogruppo) che si oppone agli eurobond (condivisione del debito tra i Paesi dell’eurozona) “a patto che siano rispettate certe condizioni di stabilità e di maggior controllo di Bruxelles sui bilanci nazionali”, una posizione che rispecchia quella di <hi rend="#b">Angela Merkel</hi>, vero sponsor di Junker alla Commissione europea. Anche se d’accordo in linea di principio sugli eurobond, Schulz ammette che “oggi non c’è accordo tra i Paesi Ue e non solo in Germania”.</p>
    <p><hi rend="#b">Immigrazione</hi><lb/>Su questo punto sono d’accordo tutti, anche se con qualche sfumatura. Netta la posizione di Verhofstadt: “Abbiamo bisogno di una<hi rend="#b"> politica comune</hi> di immigrazione legale”. Mentre Schulz si dice d’accordo e la Keller invita ad “estendere il concetto di <hi rend="#b">richiedente asilo</hi>”, Juncker precisa che “non possiamo accettare tutta la miseria del mondo”, facendo così intendere di preferire una politica di immigrazione comune ma con maglie più strette.</p>
    <p><hi rend="#b">Integrazione politica</hi><lb/>Verhofstadt è senza dubbio il candidato più federalista in senso europeo e sulla sovranità nazionale attacca: “Non voglio un super Stato europeo ma per rispondere a certe sfide moderne ci vogliono<hi rend="#b"> risposte globali</hi>”. Schulz, seccato, ribatte che bisogna smetterla di vendere ai cittadini “i successi come risultati nazionali e i fallimenti come colpa dell’Europa”.</p>
    <p><hi rend="#b">Politica estera e Stati Uniti</hi><lb/>Impossibile non parlare di <hi rend="#b">Ucraina</hi>. Unanime la condanna dell’invasione russa, ma mentre Verhofstadt e Schulz vorrebbero una presa di posizione dell’Ue <hi rend="#b">più coraggiosa</hi>, ad esempio con “sanzioni nei confronti degli oligarchi russi”, Juncker è più cauto: “Non voglio una guerra con Mosca”. Unanime anche la condanna nei confronti degli Stati Uniti per il caso di spionaggio Nsa, dove la più risoluta è la Keller: “Dobbiamo proteggere il<hi rend="#b"> diritto alla privacy</hi> di tutti gli europei”. </p>
    <p><hi rend="#b">Assente Alexis Tsipras</hi><lb/>Il grande assente della serata è stato il greco<hi rend="#b"> Alexis Tsipras</hi>, il candidato 39enne della sinistra unita, che ha declinato l’invito. La sua portavoce giustifica la sua assenza con il tardivo avviso, a fine marzo quindi un mese prima, assicurando comunque che Tsipras sarà presente al dibattito finale al Parlamento europeo di Bruxelles il 15 maggio, dieci giorni prima del voto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>