<doc sitename="Il Fatto Quotidiano" title="Pdl, Berlusconi: &quot;Basta polemiche&quot;. Alfaniani con Letta anche in caso di decadenza - Il Fatto Quotidiano" author="RQuotidiano" date="2013-11-05" url="http://www.ilfattoquotidiano.it/2013/11/05/crisi-pdl-interviene-berlusconi-basta-polemiche-serve-un-partito-unito/767554/" hostname="ilfattoquotidiano.it" description="Dopo l’ennesima giornata che mette a nudo la spaccatura tra filogovernativi e pasdaran berlusconiani, è lo stesso Silvio Berlusconi a richiamare all’ordine il Pdl: “Nonostante i miei ripetuti appelli, leggo ancora oggi una lunga sequenza di dichiarazioni rilasciate da esponenti del nostro movimento con contenuti privi di interesse per i nostri elettori“, scrive il Cavaliere. …" categories="Politica" tags="Angelino Alfano;Decadenza Berlusconi;PDL;Silvio Berlusconi" fingerprint="ecb31245883ec7ad">
  <main>
    <head rend="h1">Pdl, Berlusconi: “Basta polemiche”. Alfaniani con Letta anche in caso di decadenza</head>
    <graphic src="https://st.ilfattoquotidiano.it/wp-content/uploads/2013/11/berlusconi-alfano_640.jpg"/>
    <p>Dopo l’ennesima giornata che mette a nudo la<hi rend="#b"> spaccatura tra filogovernativi e pasdaran berlusconiani</hi>, è lo stesso <hi rend="#b">Silvio Berlusconi</hi> a richiamare all’ordine il <hi rend="#b">Pdl</hi>: “Nonostante i miei ripetuti appelli, leggo ancora oggi una lunga sequenza di dichiarazioni rilasciate da esponenti del nostro movimento con<hi rend="#b"> contenuti privi di interesse per i nostri elettori</hi>“, scrive il Cavaliere. Un botta e risposta al quale “vi chiedo di porre fine”, perché “oggi più che mai l’Italia ha bisogno di un forte, unito e compatto <hi rend="#b">movimento dei moderati</hi>“.</p>
    <p>La dichiarazione arriva a ridosso della riunione dell’ala “filogovernativa” convocata in serata a palazzo Marini da <hi rend="#b">Angelino Alfano</hi>. Il vertice, viene spiegato, serve a fare il punto dopo <ref target="http://www.ilfattoquotidiano.it/2013/11/04/pdl-alfano-scegliere-prossimo-candidato-premier-con-primarie/765502/">il faccia a faccia avuto ieri sera dal segretario Pdl con Silvio Berlusconi</ref> e dopo la decisione assunta oggi in conferenza dei capigruppo al Senato (con il beneplacito del Pd) di <ref target="http://www.ilfattoquotidiano.it/2013/11/05/decadenza-berlusconi-il-senato-vota-il-27-novembre/766840/">calendarizzare il voto in Aula sulla decadenza da senatore del Cavaliere il prossimo 27 novembre</ref>. Dalla riunione emerge, a quanto trapela, la ferma intenzione di continuare a sostenere il governo Letta anche se quel giorno il Senato dovesse sancire – come prevedibile – l’allontanamento di Berlusconi. Che resterebbe comunque un riferimento “carismatico”. “Questa sera qui riuniti ci sono deputati e senatori berlusconiani che rivendicano il merito il 2 ottobre di avere orientato il partito verso la scelta giusta”, ha esordito Alfano ricordando la fiducia in accordata in extremis al governo Letta. “Noi siamo amici del presidente Berlusconi e autenticamente vicini a lui”. Ma ci pensano <hi rend="#b">Galan</hi> e <hi rend="#b">Santanchè</hi> a bollare – via Twitter – Alfano come un “capocorrente”. </p>
    <p>Una “corrente” che il Cavaliere vuole fermare a tutti i costi: “Continuare ad alimentare motivi di divisione contrasta con lo spirito stesso di <hi rend="#b">Forza Italia</hi> che abbiamo fondato insieme con l’obiettivo di unire tutti i moderati. E troppe conseguenze negative sono state già prodotte in passato dalle divisioni dei rappresentanti del centrodestra”. E’ quindi “controproducente – continua il Cavaliere – polemizzare su situazioni di là da venire e comunque di scarso interesse mentre il Paese soffre a causa dei tanti e drammatici problemi con cui gli italiani devono fare quotidianamente i conti”. </p>
    <p>Sul fronte della decadenza, oggi è emersa l’ennesima spaccatura tra i falchi – da Santanchè a Capezzone – e le colombe, <hi rend="#b">Cicchitto</hi> in testa. Con i primi che si sono affrettati a rimettere in collegamento un voto favorevole alla decadenza da parte del <hi rend="#b">Pd</hi> con la caduta del <hi rend="#b">governo Letta</hi>, il secondo è stato pronto a negare ogni “connessione”. Ma secondo le indiscrezioni sull’incontro di ieri con Alfano, Berlusconi – per quanto di pessimo umore – non pare intenzionato ad affondare Letta, e comunque non pare avere i numeri per farlo. La calendarizzazione il 27 novembre alle orecchie del leader Pdl è suonata come una conferma che gli avversari vogliono eliminarlo il prima possibile dalla scena politica. Una rabbia rivolta anche verso l’ala governativa del suo partito. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>