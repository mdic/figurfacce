<doc sitename="Il Fatto Quotidiano" title="Berlusconi, Fini: &quot;Un dinosauro&quot; e Pisanu: &quot;Ho visto Pdl rifluire a destra&quot; - Il Fatto Quotidiano" author="RQuotidiano" date="2012-12-08" url="http://www.ilfattoquotidiano.it/2012/12/08/berlusconi-fini-dinosauro-e-pisanu-ho-visto-pdl-rifluire-a-destra/440037/" hostname="ilfattoquotidiano.it" description="Mentre il Cavaliere si appresta a varare in grande stile la sua nuova campagna elettorale, nelle varie anime del centrodestra c’è fermento. L’ex ministro dell’Interno Beppe Pisanu invita il Pdl a muoversi con cautela, per non perdere contatto con il centro: “Negli ultimi due anni ho visto il Pdl rifluire costantemente a destra e, allo …" categories="Politica" tags="Beppe Pisanu;Gianfranco Fini;Governo Monti;PDL;Silvio Berlusconi" fingerprint="6facc404688aa615">
  <main>
    <head rend="h1">Berlusconi, Fini: “Un dinosauro” e Pisanu: “Ho visto Pdl rifluire a destra”</head>
    <graphic src="https://st.ilfattoquotidiano.it/wp-content/uploads/2012/12/finipisanu_interna-nuova.jpg"/>
    <p><ref target="http://www.ilfattoquotidiano.it/2012/12/08/pisanu-pdl-va-a-destra-uniamo-moderati-e-fini-rottama-berlusconi-dinosauro/439854/">Mentre il Cavaliere si appresta a varare in grande stile la sua nuova</ref><hi rend="#b"> campagna elettorale,</hi> nelle varie anime del centrodestra c’è fermento. L’ex ministro dell’Interno</p>
    <p><hi rend="#b">Beppe Pisanu</hi>invita il</p>
    <p><hi rend="#b">Pdl</hi>a muoversi con cautela, per non perdere contatto con il centro: “Negli ultimi due anni ho visto il Pdl rifluire costantemente a destra e, allo stesso tempo, perdere gran parte dei suoi elettori moderati”. Pisanu anticipa così una sua possibile uscita dal partito: “Se il dovere della coerenza mi porterà lontano dal Pdl, me ne farò una buona ragione”. Per il senatore, intervistato dal Messaggero, “c’è il tempo per dar vita a un nuovo movimento liberal democratico, laico e cattolico, che unisca</p>
    <p><hi rend="#b">pezzi importanti della politica</hi>e della società, per metterlo a disposizione dei moderati italiani”. Un’apertura decisa al centro, quella dell’ex ministro, che tende la mano anche alla sinistra: per recuperare gli elettori moderati, è convinto, “non c’è altro da fare che ricollegarsi alle forze di centro e aprire il dialogo con quella sinistra che vuole davvero superare la crisi e riprendere lo sviluppo. Il mio voto di giovedì a favore del</p>
    <p><hi rend="#b">governo Monti</hi>andava esattamente in questa direzione”.</p>
    <p>Secondo Pisanu la mossa del Pdl è “un micidiale errore politico”. Errore che si somma a quelli, ancora più gravi, che sono “il riflusso a destra su <hi rend="#b">posizioni populiste</hi> e antieuropee e la polemica crescente contro quell’agenda Monti che, in realtà, è anche agenda Berlusconi, perché è stato proprio lui, nelle sedi europee, a sottoscriverne i capitoli più impegnativi”. Pisanu sembra confidare nella nascita del movimento dei moderati (“Siamo al tratto finale”) ricordando che il progetto ha radici antiche e dovrebbe coinvolgere numerosi esponenti del mondo cattolico, oltre a<hi rend="#b"> Casini</hi>, <hi rend="#b">Fini</hi> e <hi rend="#b">Montezemolo</hi>. E proprio <hi rend="#b">Gianfranco Fini</hi> è intervenuto a gamba tesa nei confronti del leader del Pdl, con un atteggiamento quasi da<hi rend="#b"> rottamatore</hi>: “Berlusconi si è simpaticamente definito un <hi rend="#b">dinosauro,</hi> se lo dice lui perché non credergli?”, ha affondato il presidente della Camera, ricordando che “i dinosauri appartengono a un’altra era geologica”. Secondo Fini la decisione assunta dal Pdl nei confronti del governo “è molto grave perché fa correre ulteriori rischi all’Italia”.</p>
    <p>Un attacco frontale, ma all’altra fronda del Pdl arriva anche da <hi rend="#b">Flavio Briatore</hi> che, dopo aver definito <hi rend="#b">Gasparri</hi> e <hi rend="#b">Cicchitto</hi> “i tromboni del partito” che in tv “fanno perdere 3-4 punti al Pdl” senza rendersene contro, torna a pungere via <hi rend="#b">Twitter</hi>: “Cicchitto non si deve arrabbiare quando qualcuno dice la verità. Il Pdl deve mandare facce nuove in tv… se no casca l’asino. Qualcuno dovrebbe spiegare a qualche <hi rend="#b">politico</hi> che dovrebbe essere oltre che un onere un onore occuparsi dei servizi alla gente”. L’ex team manager della Renault smentisce un suo possibile coinvolgimento diretto: “La politica nel mio futuro? No, è come avere una squadra di calcio, non ci penso proprio. Tutti abbiamo delle idee e possiamo dire delle cose, siamo liberi di criticare, ma appena lo fai ti volano addosso subito, ma c’è gente che da 30 anni ci racconta <hi rend="#b">tante bugie</hi>. Vorrei che i politici facessero qualcosa, invece di raccontarci bugie”. Secondo Briatore, anche Montezemolo non lo farà. “Non credo che Luca, che non è un ragazzino e ha molti impegni manageriali, abbia voglia di lasciare tutto per la politica, che non so cosa gli possa dare di più”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>