<doc sitename="Il Fatto Quotidiano" title="Filippo Inzaghi nuovo allenatore del Milan. Superpippo rottama Seedorf - Il Fatto Quotidiano" author="Andrea Tundo" date="2014-05-27" url="http://www.ilfattoquotidiano.it/2014/05/27/filippo-inzaghi-nuovo-allenatore-del-milan-superpippo-rottama-seedorf/1002470/" hostname="ilfattoquotidiano.it" description="Tre ore di faccia a faccia, un incarico ricevuto e nessuna dichiarazione. In piena notte Filippo Inzaghi esce da villa San Martino come nuovo tecnico del Milan in pectore. Dopo la lunga cena con Silvio Berlusconi, Adriano Galliani e Fedele Confalonieri, manca l’ufficialità ma l’ex attaccante sarà l’allenatore chiamato a guidare i rossoneri dopo la …" categories="Sport" tags="Adriano Galliani;Fedele Confalonieri;Massimiliano Allegri;Milan;San Siro;Silvio Berlusconi" fingerprint="eeed3f1a9d188b31">
  <main>
    <head rend="h1">Filippo Inzaghi nuovo allenatore del Milan. Superpippo rottama Seedorf</head>
    <graphic src="https://st.ilfattoquotidiano.it/wp-content/uploads/2014/05/inzaghi-640.jpg"/>
    <p>Tre ore di faccia a faccia, un incarico ricevuto e nessuna <hi rend="#b">dichiarazione</hi>. In piena notte<hi rend="#b"> Filippo Inzaghi</hi> esce da villa San Martino come nuovo tecnico del <hi rend="#b">Milan</hi> in pectore. Dopo la lunga cena con<hi rend="#b"> Silvio Berlusconi</hi>, <hi rend="#b">Adriano Galliani</hi> e <hi rend="#b">Fedele Confalonieri</hi>, manca l’ufficialità ma l’ex attaccante sarà l’allenatore chiamato a guidare i <hi rend="#b">rossoneri</hi> dopo la pessima stagione appena conclusa. A mezzanotte Inzaghi ha lasciato <hi rend="#b">Arcore</hi> in compagnia dell’ad Galliani senza parlare perché l’ufficialità arriverà in mattinata una volta comunicato l’esonero a <hi rend="#b">Clarence Seedorf</hi>, bruciato dopo soli quattro mesi in sella nonostante il triennale firmato quest’inverno. Pura formalità: la scelta è ormai compiuta nonostante il <hi rend="#b">contratto pesante</hi> dell’olandese (2.6 milioni di euro a stagione) che la società sembra intenzionata a continuare a pagare mensilmente fino a quando Seedorf non troverà un nuovo <hi rend="#b">ingaggio</hi>. L’ok definitivo all’operazione è arrivato da Berlusconi ed è stato caldeggiato da Galliani, che con l’ex centrocampista non ha mai legato. </p>
    <p><hi rend="#b">Un progetto di lunga data</hi><lb/>Dopo una vita passata sul filo dell’offside, questa volta è Inzaghi a stoppare la corsa di qualcuno. L’accelerazione della <hi rend="#b">trattativa</hi> è stata impressa dai tentennamenti di<hi rend="#b"> Unai Emery</hi>, corteggiato anche dal <hi rend="#b">Tottenham</hi> ma pronto a rinnovare con il <hi rend="#b">Siviglia</hi>. Fuorigioco il tecnico basco, i vertici del club rossonero hanno puntato forte sulla promozione di Inzaghi, quest’anno sulla panchina della <hi rend="#b">Primavera</hi> con la quale ha vinto il torneo di Viareggio ma ha mancato la qualificazione ai quarti di finale in campionato. Un progetto, quello di affidare la guida della prima squadra all’ex centravanti della <hi rend="#b">Nazionale</hi>, più volte emerso nel corso delle ultime due stagioni. Se n’era parlato soprattutto nel settembre 2012, con il Milan di <hi rend="#b">Allegri</hi> in crisi di risultati e spalle al muro in ambito continentale. All’epoca i due allenatori – in pessimi rapporti da quando il livornese ‘pensionò’ Inzaghi escludendolo dalla <hi rend="#b">lista Champions</hi> – furono protagonisti di un pesante diverbio durante un allenamento degli <hi rend="#b">Allievi</hi> perché, secondo Allegri, il neo-tecnico rossonero scalpitava già per entrare a <hi rend="#b">Milanello</hi>. </p>
    <p><hi rend="#b">Tredici anni al Milan, ora la sfida più difficile</hi><lb/>Ce l’ha fatta a 41 anni, di cui tredici passati alla corte di <hi rend="#b">Berlusconi</hi>. Arrivato al Milan nell’estate del 2001 per 70 milioni di euro, Inzaghi ha realizzato 128 reti e vinto due scudetti, due <hi rend="#b">Champions League</hi> – la seconda, nel 2007, griffata dalla doppietta al <hi rend="#b">Liverpool</hi> – e un Mondiale per club. Nell’estate 2012 ha accettato la panchina degli Allievi, lo scorso agosto è stato promosso alla guida della <hi rend="#b">Primavera</hi> e ora allenerà la prima squadra. Un triplo salto mortale nel giro di tre stagioni reso complicato da una rosa povera che ha mancato la qualificazione alle coppe europee, nonostante un girone di ritorno da 35 punti che non è bastato a salvare Seedorf. L’olandese paga più un feeling mai sbocciato con la <hi rend="#b">dirigenza</hi> che i risultati. Nei suoi quattro mesi a <hi rend="#b">Milanello</hi>, del resto, ha visto un onesto giocatore come <hi rend="#b">Keisuke Honda</hi> scendere in campo con la sua ‘10’ e la ‘9’ di Inzaghi è stata di <hi rend="#b">Matri</hi> fino al passaggio dell’attaccante alla <hi rend="#b">Fiorentina</hi>. E, senza la vetrina europea, per il Milan sarà ancora più difficile fare la voce grossa sul mercato. Inzaghi lo sa, ma da tempo attendeva sul filo del fuorigioco per piazzare la zampata. E’ piombato al momento giusto, come quando bruciava le difese avversarie. Questa volta però sarà molto più complicato far esplodere <hi rend="#b">San Siro</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>