<doc sitename="Il Fatto Quotidiano" title="Pdl contro Quelli che il calcio: &quot;Imitazione Pascale razzista&quot; - Il Fatto Quotidiano" author="RQuotidiano" date="2013-04-01" url="http://www.ilfattoquotidiano.it/2013/04/01/pdl-contro-quelli-che-calcio-imitazione-pascale-razzista/548388/" hostname="ilfattoquotidiano.it" description="Razzismo politico e non solo. L’imitazione della fidanzata di Silvio Berlusconi la 27enne Francesca Pascale, fatta da Virginia Raffaele a Quelli che il calcio finisce, finisce nel mirino del Pdl che, con Daniela Santanchè e Micaela Biancofiore, che auspica un intervento della Vigilanza Rai. “La trovo razzista perché assimila a torto il concetto di sguaiatezza e …" categories="Media" tags="Commissione Vigilanza Rai;Daniela Santanchè;Francesca Pascale;Michaela Biancofiore;PDL;Silvio Berlusconi" fingerprint="9ccc1f1c716b4034">
  <main>
    <head rend="h1">Pdl contro Quelli che il calcio: “Imitazione Pascale razzista”</head>
    <graphic src="https://st.ilfattoquotidiano.it/wp-content/uploads/2013/04/imitazione_interna-nuova.jpg"/>
    <p>Razzismo politico e non solo. L’imitazione della fidanzata di <hi rend="#b">Silvio Berlusconi</hi> la 27enne <hi rend="#b">Francesca Pascale</hi>, fatta da Virginia Raffaele a Quelli che il calcio finisce, finisce nel mirino del <hi rend="#b">Pdl</hi> che, con <hi rend="#b">Daniela Santanchè</hi> e <hi rend="#b">Micaela Biancofiore</hi>, che auspica un intervento della Vigilanza Rai.</p>
    <p>“La trovo razzista perché assimila a torto il concetto di sguaiatezza e smodatezza a quello di napoletaneità” denuncia Biancofiore intervenuta questa mattina al talk show di Klaus Davi KlausCondicio. “Quando si riduce a simili caratteristiche una persona e un’intera cittadinanza, allora si da una pessima prova di comicità”. L’esponente Pdl si dice anche d’accordo con un eventuale intervento della Commissione Parlamentare di Vigilanza Rai: “Lo auspico.<hi rend="#b"> Sono contraria alla censura,</hi> ma ritengo sbagliato che il programma della Cabello prenda di mira sempre esponenti politici legati al Pdl o al Presidente Berlusconi. In questo senso auspico che la Vigilanza vigili su certi <hi rend="#b">messaggi unilaterali</hi> che vengano dati dal<hi rend="#b"> servizio pubblico</hi> anche se formalmente non c’è più la par condicio”. L’attrice nel corso delle puntate ha imitato anche Belen Rodriguez e Nicole Minetti. </p>
    <graphic src="https://img.youtube.com/vi/WAXKiMuJETA&lt;/p&gt;&#10;&lt;p&gt;/maxresdefault.jpg” style=”width:630px;”&gt;&lt;br /&gt;&#10;                &lt;button style="/>
    <p>L’imitazione di <hi rend="#b">Quelli che il calcio,</hi> sottolinea da parte sua Santanchè, non fa onore alle donne: “Mi dispiace per Francesca Pascale che è una donna intelligente capace e sa stare al suo posto e non merita di essere rappresentata in modo sguaiato e grossolano. Comunque ci siamo abituati a essere presi di mira, sono decenni ormai che ciò avviene e ci abbiamo fatto il callo”. Nella puntata di ieri l’attrice, con una coloratissima giacca a fiori, nelle vesti della fidanzata dell’ex premier ha preparato la pastiera in studio per poi offrirla agli ospiti. Anche l’ex ministro <hi rend="#b">Gianfranco Rotondi</hi>, capolista a Napoli alle ultime politiche, interviene nella polemica: ”Come deputato napoletano ritengo l’imitazione di Francesca Pascale offensiva verso la nostra città assai più di quanto risulti satirica nei confronti del presidente Berlusconi”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>