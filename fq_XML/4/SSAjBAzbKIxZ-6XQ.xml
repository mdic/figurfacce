<doc sitename="Il Fatto Quotidiano" title="Sondaggi elettorali: in calo Pd e Sel, salgono M5S e Pdl. Ingroia supera il 5% - Il Fatto Quotidiano" author="RQuotidiano" date="2013-01-18" url="http://www.ilfattoquotidiano.it/2013/01/18/elezioni-2013-cala-pd-salgono-pdl-m5s-ingroia-supera-5-a-scapito-di-sel/473565/" hostname="ilfattoquotidiano.it" description="Salgono Ingroia, Grillo e il Pdl, scendono il Pd e Sel. E l’andamento potrebbe non essere casuale, specie nel caso di un possibile travaso di voti dal partito di Nichi Vendola, alle prese con gli effetti ‘negativi’ dell’alleanza con i democratici (anche loro in calo), a favore del movimento Rivoluzione Civile dell’ex pm di Palermo, …" categories="Elezioni 2013" tags="Antonio Ingroia;Beppe Grillo;Mario Monti;Nichi Vendola;Pier Luigi Bersani;Rivoluzione Civile;Silvio Berlusconi;Sondaggi Elettorali" fingerprint="ee85f1079da73da2">
  <main>
    <head rend="h1">Sondaggi elettorali: in calo Pd e Sel, salgono M5S e Pdl. Ingroia supera il 5%</head>
    <graphic src="https://st.ilfattoquotidiano.it/wp-content/uploads/2013/01/grillo-interna-nuova.jpg" alt="Beppe Grillo"/>
    <p>Salgono <hi rend="#b">Ingroia</hi>, Grillo e il Pdl, scendono il Pd e Sel. E l’andamento potrebbe non essere casuale, specie nel caso di un possibile travaso di voti dal partito di <hi rend="#b">Nichi Vendola</hi>,<ref target="http://www.ilfattoquotidiano.it/2013/01/18/elezioni-2013-pd-e-contatti-con-monti-vendoliani-contro-unita-ora-e-dopo/473023/"> alle prese con gli effetti ‘negativi’ dell’alleanza con i democratici</ref> (anche loro in calo), <ref target="http://www.ilfattoquotidiano.it/2013/01/17/elezioni-2013-ingroia-nessuna-desistenza-e-pd-chiarisca-rapporto-con-monti/472825/">a favore del movimento Rivoluzione Civile dell’ex pm di Palermo, che supera la soglia del 5 per cento</ref>. E’ quanto emerge da un </p>
    <p><hi rend="#b">sondaggio</hi>‘settimanale’ realizzato dall’</p>
    <p><hi rend="#b">Istituto Swg</hi>in esclusiva per</p>
    <p><hi rend="#i">Agorà</hi>, su Rai Tre. Un rilevamento che conferma, nonostante un andamento non esaltante, la possibile vittoria dell’area</p>
    <p><hi rend="#b">Bersani</hi>.</p>
    <p>Con il 33 per cento dei possibili consensi, infatti, la coalizione di <hi rend="#b">centrosinistra</hi> si conferma quella con più consensi in vista delle prossime elezioni, <ref target="http://www.ilfattoquotidiano.it/2013/01/18/crisi-bersani-nuova-manovra-spero-di-no-ma-non-racconto-favole/473172/">ma perde quasi due punti (-1,9%) rispetto alla settimana scorsa</ref>. Nel dettaglio, infatti, il Pd perde un punto (da 29,8% a 28,8%) mentre Sel scende dal 4,4 per cento al 3,8 per cento. Sale invece il <hi rend="#b">centrodestra</hi>, che si attesta al 27,2 per cento (+1,9%) per effetto della crescita del <hi rend="#b">Pdl</hi> (+2%, toccando quota 17,7%), che bilancia la flessione della Lega Nord+Lista Tremonti (-0,7%). <ref target="http://www.ilfattoquotidiano.it/2013/01/17/elezioni-patto-di-non-belligeranza-tra-monti-e-bersani-obiettivo-sconfiggere-berlusconi/472057/">Pressoché stabile la coalizione di Centro intorno a Monti (- 0,1%), che si attesta al 13,7 per cento, con il risultato di Scelta civica con Monti (8,6%), Udc (4,1%) e Fli (1%).</ref></p>
    <p>Interessante anche l’andamento del <hi rend="#b">Movimento 5 Stelle</hi>, che dopo un periodo abbastanza lungo di flessione torna a crescere, salendo di quasi un punto percentuale (+0,9%) e raggiungendo il 16,8 per cento. Ancor più significativa la salita di Rivoluzione Civile di Antonio Ingroia, che guadagna quasi un punto percentuale (+0,9%) superando la soglia del 5 per cento (5,4%). In lieve flessione (-0,3%) <hi rend="#b">Fare per fermare il declino</hi>, al 2,2 per cento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>