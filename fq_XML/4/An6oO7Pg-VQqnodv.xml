<doc sitename="Il Fatto Quotidiano" title="Expo 2015, la &quot;cupola&quot; e i politici: da Berlusconi e Bersani passando per Lupi - Il Fatto Quotidiano" author="Giovanna Trinchella" date="2014-05-08" url="http://www.ilfattoquotidiano.it/2014/05/08/expo-2015-un-caveau-in-svizzera-lultima-tangente-il-24-aprile/977683/" hostname="ilfattoquotidiano.it" description="Un caveau in Svizzera per custodire le mazzette, una onlus come ufficio operazioni costantemente “bonificato” per evitare di essere intercettati, funzioni pubbliche “vendute” e “impegnate” anche per il futuro, e l’ultima bustarella consegnata e “fotografata” dagli inquirenti il 24 aprile scorso. C’è questo, ma anche altro nell’inchiesta della Procura di Milano su Expo che fa pensare …" categories="Giustizia" tags="Corruzione;Expo 2015;Pier Luigi Bersani;Silvio Berlusconi;Tangenti" fingerprint="2ba91774e03e0235">
  <main>
    <head rend="h1">Expo 2015, la “cupola” e i politici: da Berlusconi e Bersani passando per Lupi</head>
    <graphic src="https://st.ilfattoquotidiano.it/wp-content/uploads/2014/02/soldi_640.jpg"/>
    <p>Un<hi rend="#b"> caveau in Svizzera</hi> per custodire le mazzette, una onlus come ufficio operazioni costantemente “bonificato” per evitare di essere intercettati, funzioni pubbliche “vendute” e “impegnate” anche per il futuro, e l’ultima <hi rend="#b">bustarella</hi> consegnata e “fotografata” dagli inquirenti<hi rend="#b"> il 24 aprile scorso</hi>. <ref target="http://www.ilfattoquotidiano.it/2014/05/08/expo-2015-sei-nuovi-arresti-tra-loro-primo-greganti-e-angelo-paris/977191/">C’è questo, ma anche altro nell’inchiesta della Procura di Milano su Expo che fa pensare al ritorno di Tangentopoli</ref>: le mazzette, i colletti bianchi e i politici. E tutti che discutono di nomine, di gare e di persone di fiducia da collocare in società come Finmeccanica, Terna, Poste, Eni, Enel. “Avanzamenti di carriera”, grazie a “protezioni politiche”, promessi a manager e pubblici ufficiali disponibili a pilotare le gare a favore degli imprenditori che versavano le tangenti, questo il cuore dell’indagine. </p>
    <p>C’è poi una sequela impressionante di <hi rend="#b">nomi di politici</hi> nazionali chiamati in causa in intercettazioni ed evocati per decidere nomine o spartire appalti. Sì perché <hi rend="#b">Gianstefano Frigerio</hi>, ex deputato Fi, l’ex senatore <hi rend="#b">Luigi Grillo</hi> e il compagno G,<hi rend="#b"> Primo Greganti</hi>, ancora in buoni rapporti con i vertici del Pd, continuavano a frequentare i palazzi del potere e i loro inquilini. Come sempre, quando si tratta di inchieste di livello, compare il nome del leader di Forza Italia <hi rend="#b">Silvio Berlusconi. </hi>Ma questa volta viene citato dagli indagati anche l’ex segretario del Pd<hi rend="#b"> Pierlugi Bersani. </hi>Che fa sapere con una nota: “Mai pronunciate le frasi che secondo alcune indiscrezioni di stampa mi vengono attribuite da terzi. Sono tutte illazioni o millanterie prive di qualsiasi fondamento”. </p>
    <p><hi rend="#b">Da Berlusconi a Bersani, i politici evocati dagli indagati.</hi> L’ex premier per esempio è stato sollecitato, secondo quanto emerge dalle intercettazioni, dall’ex parlamentare <hi rend="#b">Gianstefano Frigerio</hi> (arrestato) anche con l’invio di bigliettini ad Arcore, per raccomandare a lui e al governatore della Lombardia <hi rend="#b">Roberto Maroni</hi> il direttore pianificazione acquisiti di Expo <hi rend="#b">Angelo Paris</hi> (arrestato oggi, ndr) come successore di <hi rend="#b">Antonio Rognoni</hi> (<ref target="http://www.ilfattoquotidiano.it/2014/03/20/turbativa-dasta-e-truffa-arrestato-il-dg-di-infrastrutture-lombarde-rognoni/920638/">arrestato il 20 marzo scorso, ndr</ref>) al vertice della società <hi rend="#b">Infrastrutture Lombarde</hi>. In una intercettazione del 28 marzo 2014 due indagati scrive il gip di Milano “confermano la circostanza per la quale Frigerio ha effettuato, a dire degli stessi sodali, un ulteriore intervento presso Maroni e presso Berlusconi per raccomandare la nomina di Paris presso Infrastrutture Lombarde spa”. Uno dei due interlocutori, <hi rend="#b">Giovanni Rodighiero</hi>, ritenuto dagli investigatori “stretto collaboratore di Frigerio”, sostiene di avere visto Frigerio “<hi rend="#b">andare ad Arcore.</hi>..sai che io non dico tutte le settimane ma il lunedì” e il venerdì c’ho sempre la lettera da portare…solo che adesso bisogna stare molto più abbottonati, ti spiego anche il perché…c’è il cerchio magico da Berlusconi”. Quanto all’invio di messaggi scritti da parte di Frigerio attraverso Rodighiero ad esponenti politici di vertice per perorare la posizione di Paris “si evidenziano alcuni dati oggettivi – spiega il gip – a riscontro del contenuto delle intercettazioni”. In particolare, il giudice evidenzia che i<hi rend="#b"> cellulari “in oggetto hanno effettivamente agganciato ripetitori ubicati nel Comune di Arcore”. </hi></p>
    <p>Viene invece tirato in ballo il nome di Bersani per un’altra nomina quella di <hi rend="#b">Giuseppe Nucci, </hi>rimasto fuori dalle nomine dello scorso settembre di Sogin (la società di Stato responsabile del <hi rend="#i">decommissioning</hi> degli impianti nucleari italiani e della gestione dei rifiuti radioattivi). <hi rend="#b">Sergio Cattozzo</hi>, ex segretario regionale Udc della Liguria, dice aver parlato con <hi rend="#b">Primo Greganti</hi>: “Anche lui (Greganti, ntd) era convinto che si potesse ancora correre su Nucci presidente perché Pierluigi Bersani ha detto ‘io sono d’accordissimo’”. Una frase <hi rend="#i">de relato</hi>, naturalmente. Il nome dell’ex leader democratico emerge anche in un’altra intercettazione del 7 settembre 2012 e cuore della conversazione è la <ref target="http://www.ilfattoquotidiano.it/2014/04/01/citta-della-salute-lultimo-affare-di-rognoni-i-soliti-noti-dietro-lappalto-per-la-bonifica/934391/"> “Città della Salute“, nuovo polo sanitario che dovrà accorpare l’Istituto dei tumori e il Besta, affare da 40 milioni di euro</ref>. È Frigerio che parla con Rognoni: “… Ho sentito un po’ a Roma Bersani e poi gli altri, sulla Città della Salute, tu devi cominciare a fare delle riflessioni, poi senza responsabilità tue, mi dici come far partire un colosso macello perché è una cosa grossa quindi…”, la conversazione prosegue con la affermazione che Palladio si tirerà dentro </p>
    <p><hi rend="#b">Maltauro</hi>(imprenditore arrestato), “perché è piccolo, poi Bersani mi a ha detto</p>
    <p><hi rend="#b">‘a sinistra che fate?’</hi>bisogna che senta senta se Rognoni mi dice</p>
    <p><hi rend="#b">Manutencoop</hi>per me va bene…”. I due si accordano poi per “costruire un concorrente valido”. Secondo Frigerio quindi l’ex segretario del Pd avrebbe chiesto se nelle gare c’era spazio anche per le cooperative.</p>
    <p>Tra i tanti nomi della politica viene anche fuori il nome del ministro dei Trasporti e Infrastrutture: in una intercettazione ambientale del 29 aprile 2013 <hi rend="#b">Frigerio</hi>, “asserisce anche che deve mandare un biglietto a <hi rend="#b">Maurizio Lupi</hi> (dal 27 aprile 2013 responsabile del ministero), con il nome di Antonio (Rognoni ) per suggerirglielo come presidente Anas”. Dall’entourage del ministro però arriva una smentita: “Quel biglietto non è mai arrivato, si tratta di un<hi rend="#b"> millantatore</hi>“. </p>
    <p>In un altro colloquio del maggio 2013 con <hi rend="#b">Sergio Cattozzo</hi> (arrestato), Frigerio “sottolinea ancora – scrive il gip – che anche Maurizio Lupi è ‘amico di quelli di Manutencoop’ e che questi, ‘<hi rend="#b">insieme ai ciellini</hi>‘, sarebbero già intervenuti per fargli fare da capocordata nel progetto di Città della Salute”. Frigerio, si legge ancora, “sostiene, inoltre, di conoscere bene i legami che ci sono tra Manutencoop e i ‘ciellini’ tanto che negli ultimi anni con Formigoni, a dire dell’indagato, Manutencoop avrebbe già ottenuto importanti lavori”. </p>
    <p>Sempre Frigerio dice di aver mandato una lettera a <hi rend="#b">Fedele Confalonieri,</hi> presidente Mediaset, perché la “cupola” vorrebbe che la commissione nominata per la gara inerente la “Città della Salute”, e nominata dall’arrestato Rognoni, non sia modificata; ma anche che a concorrere al posto di direttore generale di <hi rend="#b">Infrastrutture Lombarde</hi> siano alcuni dei suoi uomini fidati: “Sto facendo quella cosa lì…parlare persino con Fedele Confalonieri… perché è una persona autorevole… gli ho spiegato bene la cosa … quindi… stiamo premendo anche su quello”.</p>
    <p><hi rend="#b">Obiettivo della cupola anche Guerini, vice segretario del Pd</hi>. L’ex Dc Frigerio voleva “tirare dentro” anche <hi rend="#b">Lorenzo Guerini</hi>, da poche settimane vice segretario del Pd e sindaco di Lodi. In una intercettazione del 24 febbraio scorso Frigerio e Cattozzo parlano dell’appalto per la “Città della Salute” e del rischio che il contratto salti. Per questo immaginano di entrare in contatto con una serie di politici ex democristiani: dall’attuale ministro dell’Ambiente <hi rend="#b">Luigi Galletti</hi> all’ex segretario dell’Udc <hi rend="#b">Lorenzo Cesa</hi> fino a Guerini. Se poi questi siano andati in porto fine però non è chiaro. Frigerio suggerisce a Cattozzo: “Cesa … prima ne parli a Cesa, poi vedi Galletti e poi al limite portiamo Alberto da Galletti e lo facciamo potenziare da Vito (?) … nel frattempo studiamo .. se c’è un’operazione di commissariamento va bene… io devo parlarne a Guerini a Lorenzo devo parlarne… perché adesso quel matto lì di Renzi vuol fargli fare il segretario del partito… Così lo tiriamo dentro il Guerini… Stiamo parlando di 7 miliardi di lavoro”. </p>
    <p><hi rend="#b">“La nomina all’Autorità dei Trasporti è nostra”. </hi>“La nomina del segretario generale dell’<hi rend="#b">Autorità dei Trasporti</hi> l’abbiamo fatta noi”. C’è anche questo passaggio nell’ordinanza di custodia cautelare che svela come le aderenze della cupola in ambito politico potessero condizionare non solo appalti e soldi ma <hi rend="#b">nomine pubbliche di peso</hi>. A parlare così è sempre Frigerio, il tramite tra l’associazione, le imprese di riferimento e i pubblici ufficiali per dirottare il sistema degli appalti. “Abbiamo portato Scino (Antonio Mario) a fare il segretario generale, quella nomina l’abbiamo fatta io e Sanese”. All’altro capo del telefono Rognoni. È ottobre del 2013, governo Letta. Fino ad allora il piatto tipico erano gli incarichi ai vertici delle <hi rend="#b">società regionali</hi>, come <hi rend="#b">Sogin Spa</hi> o<hi rend="#b"> A2A</hi> ma di lì a pochi mesi l’associazione alza il tiro. “Guarda che i tempi stringono perché già cominciano a lavorare sulla grande ondata di nomine che è a primavera (…) decidono un sacco di cose dalle Poste a Finmeccanica, Eni, Enel, Terna”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>