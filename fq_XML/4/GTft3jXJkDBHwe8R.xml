<doc sitename="Il Fatto Quotidiano" title="Sequestro Spinelli, Aisi avvia indagine interna su ruolo scorta Berlusconi - Il Fatto Quotidiano" author="RQuotidiano" date="2012-11-29" url="http://www.ilfattoquotidiano.it/2012/11/29/sequestro-spinelli-aisi-avvia-indagine-interna-su-ruolo-scorta-berlusconi/430854/" hostname="ilfattoquotidiano.it" description="Al mistero del sequestro del ragionier Giuseppe Spinelli, uomo di fiducia di Silvio Berlusconi, si aggiunge un nuovo tassello. L’Aisi, l’Agenzia informazioni e sicurezza interna, ha avviato un’indagine interna sul rapimento dell‘ufficiale pagatore delle Olgettine, tenuto prigioniero per dodici ore da una banda mista di italiani e albanesi. Il servizio segreto italiano vuole accertare il ruolo svolto …" categories="Cronaca" tags="Aisi;Copasir;Giuseppe Spinelli;Lodo Mondadori;Niccolò Ghedini;Olgettine;Procura di Milano;Sequestro Spinelli;Silvio Berlusconi" fingerprint="2ef85f2f71bfc329">
  <main>
    <head rend="h1">Sequestro Spinelli, Aisi avvia indagine interna su ruolo scorta Berlusconi</head>
    <graphic src="https://st.ilfattoquotidiano.it/wp-content/uploads/2012/11/berlusconiscorta_interna-nuova.jpg"/>
    <p>Al mistero del <ref target="http://www.ilfattoquotidiano.it/2012/11/19/sequestro-lampo-a-spinelli-ragioniere-di-berlusconi-35-milioni-per-dossier/418548/">sequestro del ragionier Giuseppe Spinelli</ref>, uomo di fiducia di <hi rend="#b">Silvio Berlusconi</hi>, si aggiunge un nuovo tassello. L’Aisi, l’Agenzia informazioni e sicurezza interna, ha avviato un’<hi rend="#b">indagine interna</hi> sul rapimento dell<ref target="http://www.ilfattoquotidiano.it/2012/11/19/chi-e-giuseppe-spinelli-da-cassiere-delle-olgettine-a-sequestrato/418675/">‘ufficiale pagatore delle Olgettine,</ref> tenuto prigioniero per dodici ore da una banda mista di italiani e albanesi. Il servizio segreto italiano vuole accertare il ruolo svolto dal personale assegnato alla tutela dell’ex<hi rend="#b"> presidente del Consiglio</hi>. Nelle concitate fasi del sequestro; dodici ore di prigionia e oltre trenta ore di silenzio prima che la <hi rend="#b">Procura di Milano</hi> fosse informata, il contabile sarebbe stato “soccorso” – <ref target="http://www.ilfattoquotidiano.it/2012/11/20/sequestro-lampo-spinelli-nessuna-trattativa-e-nessun-riscatto-pagato/420039/">come ha poi spiegato l’avvocato Niccolò Ghedini </ref>– proprio dal Cavaliere che avrebbe offerto al suo tesoriere, provato e preoccupato di quanto avvenuto, “una abitazione e una scorta privata”. </p>
    <p>E’ stato il direttore dell’<hi rend="#b">Aisi,</hi> generale Arturo Esposito, in un’audizione al <hi rend="#b">Copasir</hi> a svelare questo particolare nell’ambito della audizione di oggi del Comitato, presieduto da Massimo D’Alema, che verteva sulla riorganizzazione dell’Agenzia in relazione al rafforzamento dell’attività in materia di cyber-crime e di intelligence economica e sulla situazione dell’ordine pubblico. </p>
    <p>La scorta del Cavaliere è composta di 40 uomini delle forze dell’ordine scelti personalmente dall’ex presidente del Consiglio e cooptati nel servizio segreto con uno stipendio speciale. Una tutela particolare che, anche ora che il leader del Pdl non è più primo ministro, continua ad avere.</p>
    <p>Le indagini sul rapimento, coordinate dalla <hi rend="#b">Procura di Milano</hi>, sono tuttora in corso. I<hi rend="#b"> rapitori</hi>, arrestati dalla Squadra Mobile di Milano, in alcuni casi come quello del <ref target="http://www.ilfattoquotidiano.it/2012/11/21/sequestro-spinelli-degli-albanesi-pronto-a-collaborare-con-procura/421743/">capo Francesco Leone, hanno cominciato a collaborare.</ref> Sono però ancora moltissimi gli aspetti da chiarire come per esempio la </p>
    <p><ref target="http://www.ilfattoquotidiano.it/2012/11/22/sequestro-spinelli/422360/">presenza di Leone a Segrate per due ore a sequestro già iniziato</ref>: il telefonino di Leone ha agganciato una cella in zona (dove c’è sia l’ufficio di Spinelli, ma anche una sede Mediaset) dalle 22.11 alle 23.18; ma anche l’assenza di qualsivoglia documentazione nella chiavetta Usb in cui a detta dei banditi ci sarebbero stati documenti in grado di ribaltare la sentenza sul</p>
    <p><hi rend="#b">Lodo Mondadori</hi>, che ha condannato Berlusconi a pagare 560 milioni di euro alla Cir di</p>
    <p>
      <hi rend="#b">De Benedetti.</hi>
    </p>
    <p>Quella notte, tra il 15 e il 16 ottobre, non erano riusciti a mostrare gli ormai famigerati documenti sulla “Guerra di Segrate” per cui avevano chiesto <hi rend="#b">35 milioni di euro.</hi><ref target="http://www.ilfattoquotidiano.it/2012/11/19/sequestro-spinelli-per-pm-pagato-riscatto-gip-ricostruzione-coerente/419213/">L’ipotesi del pagamento di un riscatto</ref> è ancora al vaglio degli inquirenti, ma ancora non avrebbe trovato conferme: tutte le cassette di sicurezza trovate e perquisite sono state trovate vuote e anche nelle case degli indagati non è stato trovata una sola banconota vera. Ma tra il rapimento, il presunto pagamento di un<hi rend="#b"> riscatto</hi> e la<hi rend="#b"> denuncia</hi> ci sono tutte quelle ore in cui adesso si inserisce anche un’altra importante novità. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>