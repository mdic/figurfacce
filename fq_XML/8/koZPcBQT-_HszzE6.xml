<doc sitename="Il Fatto Quotidiano" title="L'uomo di Dell'Utri a Mosca pubblica un libro con Feltrinelli - Il Fatto Quotidiano" author="RQuotidiano" date="2010-07-02" url="http://www.ilfattoquotidiano.it/2010/07/02/luomo-di-dellutri-a-mosca-pubblica-un-libro-con-feltrinelli/35626/" hostname="ilfattoquotidiano.it" description="L’avevamo anticipato in ottobre (“L’uomo del gas”, 23 ottobre 2009) ma ora i tempi sono maturi. Antonio Fallico, presidente di Banca Intesa a Mosca e “ambasciatore” delle imprese italiane in Russia, è uscito la settimana scorsa con il suo primo romanzo: Prospettiva Lenin (Feltrinelli), firmato con lo pseudonimo Anton Antonov. Un libro che parla di …" categories="Giustizia" tags="Fininvest;Marcello Dell’Utri;Massimo Ciancimino;Silvio Berlusconi" fingerprint="bfc3262fa39fdd1f">
  <main>
    <head rend="h1">L’uomo di Dell’Utri a Mosca <lb/>pubblica un libro con Feltrinelli</head>
    <p><ref target="http://www.ilfattoquotidiano.it/wp-content/uploads/2010/07/fallico.jpg"/>L’avevamo anticipato in ottobre (“L’uomo del gas”, 23 ottobre 2009) ma ora i tempi sono maturi. <graphic src="http://www.ilfattoquotidiano.it/wp-content/uploads/2010/07/fallico.jpg" title="fallico"/></p>
    <p><hi rend="#b">Antonio Fallico</hi>, presidente di Banca Intesa a Mosca e “ambasciatore” delle imprese italiane in Russia, è uscito la settimana scorsa con il suo primo romanzo:</p>
    <p>
      <hi rend="#i">(Feltrinelli), firmato con lo pseudonimo</hi>
    </p>
    <ref target="http://www.lafeltrinelli.it/products/9788807702235/Prospettiva_Lenin/Antonov_Anton.html">Prospettiva Lenin</ref>
    <p><hi rend="#b">Anton Antonov</hi>. Un libro che parla di spie, di guerra fredda, di rapporti tra Italia e Russia. I protagonisti sono Salvatore</p>
    <p>
      <hi rend="#b">e Ivan, che in realtà sono la stessa persona. Salvatore è un siciliano “colto e intraprendente” che abbandona la sua amata isola per trasferirsi a Mosca, dove lo aspetta un “lavoro di prestigio per un’importantissima azienda”. Poi a un certo punto cambia tutto. Salvatore lascia il suo prestigioso incarico e diventa Ivan, un “brillante agente segreto al servizio del Kgb” chiamato a procurare informazioni sull’Italia. Comiso, Sigonella, gli affari del Vaticano: gli uomini del Cremlino vogliono capire e Ivan è perfetto come mediatore culturale. Poi con il disfacimento dell’Unione Sovietica il protagonista del libro cade in disgrazia e finisce malamente in uno “squallido condominio moscovita”.</hi>
    </p>
    <p>A parte la fine triste, si possono riconoscere molti riferimenti alla vita reale di Antonio Fallico. Nato a Bronte, in provincia di Catania, nel 1945, Fallico si diploma al liceo classico Capizzi, in cui studia anche il suo amico d’infanzia <hi rend="#b">Marcello Dell’Utri</hi>. Dopo la laurea in filologia, sale in cattedra all’Università di Verona, dove un giorno lo contatta un funzionario dalla Banca Cattolica del Veneto. Fallico conosce il russo e il funzionario gli chiede di fare da consulente per l’apertura di una sede della banca a Mosca. Il giovane professore nel 1974 molla la carriera accademica e si trasferisce armi e bagagli nella capitale sovietica. Nel frattempo la Banca Cattolica viene assorbita dal Banco Ambrosiano Veneto, poi incorporato nel Gruppo Intesa (oggi Intesa Sanpaolo) e il ruolo di Fallico diventa sempre più importante. Uomo di relazioni, il letterato brontese prestato alla finanza, si fa strada nei salotti moscoviti. Conosce <hi rend="#b">Leonid Brezhnev</hi> e i suoi figli, <hi rend="#b">Jurij Andropov</hi>, <hi rend="#b">Mikhail Gorbaciov</hi>, <hi rend="#b">Boris Eltsin</hi> e <hi rend="#b">Vladimir Putin</hi>, già ai tempi in cui era vice sindaco di San Pietroburgo. Negli anni ottanta scoppia l’amicizia con <hi rend="#b">Berlusconi</hi>. «Tra l’86 e l’88 Berlusconi, che aveva una sua casa editrice, la Silvio Berlusconi Editore, mi contattò perché interessato ad allargare le sue attività economiche anche nel mondo sovietico», spiega Fallico al periodico <hi rend="#i">Bronte Notizie</hi> nel dicembre del 2008. «Così diventai consulente di Fininvest», di cui, in quel periodo, è amministratore delegato proprio Marcello Dell’Utri.</p>
    <p>Come abbiamo scritto l’anno scorso sulle pagine de <hi rend="#i">Il Fatto Quotidiano</hi>, Fallico ha avuto un ruolo di primo piano nei contratti firmati da Gazprom nel 2009 con i consorzi di municipalizzate Plurigas (A2A e Iride) e Sinergie Italiane (Enia e Ascopiave) per la distribuzione diretta (senza passare dall’Eni) di gas russo in Italia. In Sinergie Italiane Fallico era entrato addirittura nel Cda, dal 4 agosto 2008 (quando la società viene costituita) all’11 marzo 2009, per facilitare la contrattazione con Gazprom. Del resto, come ha dichiarato <hi rend="#b">Massimo Ciancimino</hi>, per i contratti nel mercato del gas <ref target="http://www.rainews24.rai.it/ran24/inchieste/ciancimino.asp">serve “un prete”</ref>, uno che fa conoscere le persone e le porta al tavolo delle trattative. Tra il 2002 e il 2005 lo stesso Ciancimino aveva provato a trattare direttamente con Gazprom per importare gas russo in Italia. E Fallico gli aveva spiegato a quale porte bussare e soprattutto quanto fosse importante finanziare, anche con piccole cifre, una fondazione vicina a Vladimir Putin.</p>
    <p>Il banchiere letterato di Bronte, in effetti, è un “prete” per eccellenza. Uno che da decenni conosce tutti i segreti della nomenklatura russa. E forse il prossimo romanzo potrebbe parlare proprio di questo. Dopo essere stato un dinamico manager e una spia dei sovietici, Salvatore, il protagonista, potrebbe reincarnarsi alla fine in un prete. Che mette d’accordo i russi e gli italiani, le banche, i potenti e i produttori di gas e petrolio. Padre Antonio da Bronte. O anche “don”, purché non se la prenda male.</p>
    <p>di <hi rend="#b">Marco Atella</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>