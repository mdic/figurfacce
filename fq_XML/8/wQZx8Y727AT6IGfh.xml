<doc sitename="Il Fatto Quotidiano" title="Contro il bavaglio vi faremo un sito così - Il Fatto Quotidiano" author="Peter Gomez" date="2010-06-12" url="http://www.ilfattoquotidiano.it/2010/06/12/contro-il-bavaglio-vi-faremo-un-sito-cosi/13151/" hostname="ilfattoquotidiano.it" description="In Birmania il regime vieta le videocamere e tiene sotto controllo la Rete. In Cina 40 mila funzionari comunisti si occupano della censura sul Web. Ma, nonostante le molte persone finite in prigione, attraverso Internet riusciamo lo stesso a vedere e sapere ciò che accade. Ebbene, ieri in Italia un esecutivo retto da un premier …" categories="Media" tags="Casta;Cina;Intercettazioni;Politica;Silvio Berlusconi;Unione Europea;Web" fingerprint="e9886cdb61ef4321">
  <main>
    <head rend="h1">Contro il bavaglio <lb/> vi faremo un sito così</head>
    <p><ref target="http://www.ilfattoquotidiano.it/wp-content/uploads/2010/06/Testata_Lutto.jpg"/>In Birmania il regime vieta le videocamere e tiene sotto controllo la Rete. In Cina 40 mila funzionari comunisti si occupano della censura sul Web. Ma, nonostante le molte persone finite in prigione, attraverso Internet riusciamo lo stesso a vedere e sapere ciò che accade. Ebbene, ieri in Italia un esecutivo retto da un <graphic src="http://www.ilfattoquotidiano.it/wp-content/uploads/2010/06/Testata_Lutto-300x137.jpg" title="Testata_Lutto"/></p>
    <p><hi rend="#i">premier</hi>sedicente liberale ha fatto votare una legge di stampo birmano. Una norma che non impedirà solo la pubblicazione, anche per riassunto, delle intercettazioni non più coperte da segreto. Ma che pure vieterà agli elettori di rivolgersi ai media per diffondere video e file audio da loro registrati.</p>
    <p>A legge approvata, se un cittadino vedrà un sindaco o un parlamentare a cena con un boss mafioso e lo immortalerà col telefonino, rischierà la galera. Per questo tipo di riprese, effettuate da non iscritti all’Ordine dei giornalisti, sono previste pene fino ai 4 anni di carcere. Dobbiamo preoccuparci? Sì, perché la maggioranza dei nominati in Parlamento, terrorizzata dalle indagini sulla corruzione, dimostra di voler togliere agli italiani non solo la libertà di sapere, ma anche quella di dire. Dobbiamo aver paura? No, perché a ulteriore prova di come la Casta viva ormai in una sorta di realtà parallela, il cosiddetto legislatore non ha fatto i conti con la tecnologia.</p>
    <p>Gli uomini di Berlusconi – unico leader al mondo incapace persino <ref target="http://www.lastampa.it/redazione/cmsSezioni/politica/201005articoli/55001girata.asp">di accendere un computer </ref>– non hanno ben capito quale tipo di mostro sia stato da loro partorito. Già a cominciare dalle prossime ore migliaia di file verranno inviati dall’Italia a siti esteri disposti a pubblicarli. Quando e se scatterà l’ora del Bavaglio (la legge è adesso alla Camera) il Web diventerà così la nuova frontiera degli uomini liberi. Ma per orientarsi, spesso sarà necessaria una guida. Anche per questo il nuovo sito de <hi rend="#i">Il Fatto Quotidiano </hi>verrà alla luce nelle prossime settimane.</p>
    <p>Fin da ora ci impegniamo non solo a violare la legge con atti di disobbedienza civile, ma anche a segnalare i link dove trovare quelle che noi consideriamo vere notizie. È inevitabile infatti che, in questo clima da fine impero, sul Web finisca per arrivare di tutto. Pure documenti o immagini (magari in reale violazione della privacy) che mai sul nostro giornale troverebbero spazio. Quindi continueremo a fare il nostro mestiere. Racconteremo i fatti. E in base alla nostra capacità di selezionarli chiederemo di essere giudicati. Non dai tribunali costretti ad applicare le norme Bavaglio. Ma dai lettori.</p>
    <p>
      <hi rend="#i">Da Il Fatto Quotidiano del 11 giugno 2010</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>