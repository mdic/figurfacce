<doc sitename="Il Fatto Quotidiano" title="Per il Pd la Lega ha commissariato il Governo Bersani: &quot;Vengano in parlamento&quot; - Il Fatto Quotidiano" author="RQuotidiano" date="2010-08-25" url="http://www.ilfattoquotidiano.it/2010/08/25/per-il-pd-la-lega-ha-commissariato-il-governo-bersani-vengano-in-parlamento/53119/" hostname="ilfattoquotidiano.it" description="“Non saranno due chiacchiere sul lago Maggiore a risolvere il disfacimento della maggioranza”. Dopo giorni di silenzio il segretario del Pd, dai microfoni del Tg1, commenta così il patto siglato tra Bossi e Berlusconi a Lesa, nella villa Campari che il premier acquistò nel 2008 affacciata sul lago Maggiore. Pierluigi Bersani invita i due leader …" categories="Politica" tags="Debora Serracchiani;Filippo Penati;Leoluca Orlando;Massimo Donadi;Pier Luigi Bersani;Silvio Berlusconi;Umberto Bossi" fingerprint="fcef9f35402d4b0d">
  <main>
    <head rend="h1">Per il Pd la Lega ha commissariato il Governo <lb/> Bersani: “Vengano in parlamento”</head>
    <p>“Non saranno due chiacchiere sul lago Maggiore a risolvere il disfacimento della maggioranza”. Dopo giorni di silenzio il segretario del Pd, dai microfoni del Tg1, commenta così il patto siglato tra Bossi e Berlusconi a Lesa, nella villa Campari che il premier acquistò nel 2008 affacciata sul lago Maggiore. <hi rend="#b">Pierluigi Bersani</hi> invita i due leader a presentarsi in aula: “Vengano in parlamento a certificare la crisi, il paese con tutti i problemi che ha non può aspettare un bollettino meteo da Arcore”. La lettura politica è affidata a <hi rend="#b">Filippo Penati</hi>: “E’ chiaro che adesso Bossi può far valere il suo potere di veto e le sue condizioni. Il rischio è che l’abbraccio sempre più forte della Lega condizioni le scelte di Berlusconi e vedremo se produrrà il suo commissariamento”.</p>
    <p>Ancora più incisivo l’Idv che per bocca del capogruppo alla Camera, <hi rend="#b">Massimo Donadi</hi>, disegna il governo come una nave “che galleggia per sistemare gli affari privati del premier”. Bossi e Berlusconi “fanno solo ammuina. Resta il grave problema di un governo debole e ostaggio di correnti e cricche. Prima vanno a casa e meglio è per tutti”. Sempre dall’Idv, <hi rend="#b">Leoluca Orlando</hi> legge il vertice di Lesa come la “conferma che l’attuale maggioranza ha paura del voto. Il presidente del Consiglio si è reso conto che le elezioni anticipate sarebbero una sicura sconfitta per questo governo. Il dittatorello e i suoi sodali sono proprio arrivati al capolinea”.</p>
    <p>Da Bruxelles è arrivato il commento di <hi rend="#b">Debora Serracchiani</hi>. “Il vertice ha sancito che il Governo Berlusconi non può né vivere né morire”. Secondo l’europarlamentare del Pd, “il no alle elezioni subito in cambio del no all’Udc è il compromesso che permette a Bossi e Berlusconi di fare ancora un pezzo di strada assieme, ma viene da chiedersi quanto durerà. Per quanto ancora Bossi sarà disponibile a condividere l’usura di un Governo sotto schiaffo. L’unico che oggi ne esce rafforzato è <hi rend="#b">Fini</hi>, che avrà buon gioco a continuare la sua opera di erosione del Pdl e di compattamento del partito che si sta costruendo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>