<doc sitename="Il Fatto Quotidiano" title="Ucraina, Bersani: &quot;Parte del centrosinistra è accusata di essere filoputiniana? Bisogna essere anche un po' co**ioni per dire questo&quot; - Il Fatto Quotidiano" author="F Q" date="2022-05-04" url="https://www.ilfattoquotidiano.it/2022/05/04/ucraina-bersani-parte-del-centrosinistra-e-accusata-di-essere-filoputiniana-bisogna-essere-anche-un-po-coioni-per-dire-questo/6579774/" hostname="ilfattoquotidiano.it" description="“Parte del centrosinistra è accusata di essere filoputiniana? Ma, insomma, a destra c’era gente che ha detto che Putin valeva due Mattarella e che era un protagonista della civiltà cristiana europea. Sempre a destra c’era chi si è scambiato letti a baldacchino, piumini e piumoni con Putin. E adesso i guai ci arrivano in casa …" categories="Politica" tags="Guerra Russia Ucraina;Liberi e uguali;Matteo Salvini;Pier Luigi Bersani;Silvio Berlusconi;Vladimir Putin" fingerprint="a90c4465a5f343aa">
  <main>
    <p>“Parte del centrosinistra è accusata di essere<hi rend="#b"> filoputiniana</hi>? Ma, insomma, <hi rend="#b">a destra c’era gente che ha detto che Putin valeva due Mattarella</hi> e che era un protagonista della civiltà cristiana europea. Sempre a destra c’era<hi rend="#b"> chi si è scambiato letti a baldacchino, piumini e piumoni con Putin.</hi> E adesso i guai ci arrivano in casa nostra? Bisogna essere anche un po’ coglioni per dire questo”. Così, ai microfoni di <hi rend="#b"> “Radio Immagina”</hi>, il deputato di </p>
    <p><hi rend="#b">LeU, Pier Luigi Bersani</hi>, commenta le accuse di divisioni interne alla coalizione di centrosinistra circa la posizione nei confronti del presidente russo</p>
    <p><hi rend="#b">Vladimir Putin</hi>.</p>
    <p>E puntualizza: “Io, invece, penso che su due o tre punti si possa tenere insieme tutto il popolo progressista. Primo, <hi rend="#b">non c’è dubbio che l’aggressore sia la Russia</hi> e non ci sono giustificazioni geopolitiche o storiche per questo: <hi rend="#b">la rivincita sulla storia ce l’hai solo nella pace.</hi> L’Europa ha dimostrato questo dopo secoli di guerra. Secondo – continua – gli ucraini hanno deciso di resistere e gli diamo una mano. C’è stata una discussione sulle forme di questo aiuto: alcuni di noi hanno detto no alle armi e sì alle sanzioni, altri hanno detto sì alle armi. È un dibattito legittimo. Adesso il punto torna a essere la necessità di un <hi rend="#b">negoziato con gli ucraini in piedi</hi>. Possiamo tutti essere d’accordo su questo”.</p>
    <p>Circa le polemiche sulle ospitate televisive di esponenti del regime russo, Bersani osserva: “io ho una mia idea non da oggi, e cioè che <hi rend="#b">la democrazia non sta insieme col pensiero unico o la censura.</hi> E allora qual è il punto? Che si tratti di <hi rend="#b">Lavrov</hi> oggi o dei no vax ieri, il punto è <hi rend="#b">il glorioso mestiere del giornalista, che deve fare la seconda domanda</hi> e prendersi la responsabilità di non far passare <hi rend="#b">fake news</hi> e falsità. Non vedo altra strada. Io sono contro censure o cose di questo genere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>