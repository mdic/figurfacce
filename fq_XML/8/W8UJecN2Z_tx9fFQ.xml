<doc sitename="Il Fatto Quotidiano" title="Berlusconi in crisi occupa i tg Crisi e intercettazioni? &quot;Ghe pensi mì&quot; - Il Fatto Quotidiano" author="RQuotidiano" date="2010-07-02" url="http://www.ilfattoquotidiano.it/2010/07/02/berlusconi-in-crisi-occupa-i-tg-crisi-e-intercettazioni-ghe-pensi-mi/35675/" hostname="ilfattoquotidiano.it" description="interviste in cinque minuti. I sondaggi sono a picco, la maggioranza si sfalda e allora Silvio Berlusconi che fa? Ricorre alla sua arma di sempre: la televisione. E così il Berlushow va in onda alle otto di sera a reti quasi unificate. Con una comparsata persino alla radio. Il premier prima gioca in casa davanti …" categories="Media" tags="Augusto Minzolini;Giorgio Napolitano;Marcello Dell’Utri;Silvio Berlusconi" fingerprint="e8a09a0dd92ef559">
  <main>
    <head rend="h1">Berlusconi in crisi occupa i tg <lb/> Crisi e intercettazioni? “Ghe pensi mì”</head>
    <graphic src="https://img.youtube.com/vi/J7DSUjuivLYTre/maxresdefault.jpg"/>
    <p> interviste in cinque minuti. I sondaggi sono a picco, la maggioranza si sfalda e allora <hi rend="#b">Silvio Berlusconi</hi> che fa? Ricorre alla sua arma di sempre: la televisione. E così il Berlushow va in onda alle otto di sera a reti quasi unificate. Con una comparsata persino alla radio.</p>
    <p>Il premier prima gioca in casa davanti le telecamere amiche del Tg5. E poi gioca in casa di nuovo, davanti le telecamere amiche del Tg1. Il risultalo è comunque identico. Anche se al Tg1, per la gioia del direttorissimo <hi rend="#b">Augusto Minzolini</hi>, dà il cavaliere meglio di sé. Complice l’intervistatrice, Nicoletta Manzione, che in tubino nero rivolge al premier una sola e ficcante domanda: Lei ha compiuto una lunga missione nel continente americano, come è andata? “E’ stato un tour de force anche per un giovane di 35 anni come il sottoscritto”, risponde lui. “Sono tornato e mi trovo una situazione italiana che mi pare non precisamente tranquilla”, aggiunge subito dopo. Ma rassicura: “Da lunedì prenderò decisamente in mano tutti i titoli che sono sul tavolo, dalla manovra finanziaria, alla legge sulle intercettazioni, alle leggi sulla giustizia. Insomma, come diciamo a Milano ‘ghe pensi mì’, e tutte queste cose andranno a buon fine”.</p>
    <p>“Ghe pensi mi”: il titolo per la gioia delle agenzie di stampa anche questa volta c’è. Meno geniale (dal punto di vista del venditore pubblicitario) è invece l’intervento al Tg5. Dove il premier ribadisce il concetto , ma con ben meno verve. “Quando faccio una cosa la faccio fino in fondo e con grande determinazione, con risultati concreti”. Così anche al giornale radio, al quale riserva la nota politica: “Se qualcuno pensa che le correnti possono provocare un raffreddore, in questo caso sono certo di evitarlo, di sicuro”. Esattamente come i colleghi giornalisti evitano con cura di porgli interrogativi (scontati e per nulla aggressivi) del tipo: Cosa pensa della condanna per mafia del suo braccio destro <hi rend="#b">Marcello Dell’Utri</hi>? Sulle intercentazioni accoglierà le indicazioni del presidente <hi rend="#b">Napolitano</hi>?. Roba da prima settima di scuola di giornalismo. Che, evidentemte, nessuno di loro deve aver mai frequentato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>