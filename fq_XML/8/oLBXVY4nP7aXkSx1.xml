<doc sitename="Il Fatto Quotidiano" title="Sondaggi - Dopo il Quirinale volano Fdi e Meloni, giù Salvini, Lega e Conte. I 5 stelle stabili, Draghi perde quasi quattro punti - Il Fatto Quotidiano" author="F Q" date="2022-02-02" url="https://www.ilfattoquotidiano.it/2022/02/02/sondaggi-dopo-il-quirinale-volano-fdi-e-meloni-giu-salvini-lega-e-conte-i-5-stelle-stabili-draghi-perde-quasi-quattro-punti/6478825/" hostname="ilfattoquotidiano.it" description="Cadono Matteo Salvini, Giuseppe Conte e pure Mario Draghi. Prende quota Giorgia Meloni. Dopo la partita per il Quirinale quasi tutti i leader perdono consenso. Soprattutto se fanno parte della maggioranza di governo. E’ quello che emerge dall’ultimo rilevamento di Euromedia Research, pubblicato dal quotidiano La Stampa. Giorgia Meloni fa un salto di 2,7 punti …" categories="Politica" tags="Giorgia Meloni;Matteo Salvini;Silvio Berlusconi" fingerprint="b4ea50a9ff7144">
  <main>
    <head rend="h1">Sondaggi – Dopo il Quirinale volano Fdi e Meloni, giù Salvini, Lega e Conte. I 5 stelle stabili, Draghi perde quasi quattro punti</head>
    <graphic src="https://st.ilfattoquotidiano.it/wp-content/uploads/2021/10/11/variant-med_1200x630-obj25661856-690x362.jpg"/>
    <p>Cadono <hi rend="#b">Matteo Salvini</hi>, <hi rend="#b">Giuseppe Conte</hi> e pure <hi rend="#b">Mario Draghi</hi>. Prende quota <hi rend="#b">Giorgia Meloni</hi>. Dopo la partita per il Quirinale quasi tutti i leader perdono consenso. Soprattutto se fanno parte della maggioranza di governo. E’ quello che emerge dall’ultimo rilevamento di <hi rend="#b">Euromedia Research</hi>, pubblicato dal quotidiano <hi rend="#i">La Stampa</hi>. <hi rend="#b">Giorgia Meloni</hi> fa un salto di 2,7 punti percentuali in un mese e tocca quota <hi rend="#b">32,3</hi> di gradimento personale. In questo modo supera <hi rend="#b">Giuseppe Conte</hi>, che perde 5,2 punti ma rimane al secondo posto nella classifica dei leader politici col 30,2%. Perde un punto e mezzo <hi rend="#b">Enrico Letta</hi>, terzo col 24,3%. Crollo record – meno 5,3% – per <hi rend="#b">Matteo Salvini</hi>, che ora è al 22,4, solo due punti sopra <hi rend="#b">Silvio Berlusconi</hi>: pure il leader di <hi rend="#b">Forza Italia</hi> è in caduta, con meno 2,1%. Poco dietro c’è <hi rend="#b">Luigi Di Maio</hi>, che ha perso un punto e ora è al 19,1%. Resta ultimo <hi rend="#b">Matteo Renzi,</hi> col 14,8%, nonostante una crescita boom di 4,2 punti.</p>
    <p>Parallelamente scende il gradimento verso il governo (-3,5%) – ora è al <hi rend="#b">45,2</hi> – e per il presidente del Consiglio, <hi rend="#b">Mario Draghi</hi> (-3,7), al 52,1. Simile l’andamento tra i partiti: <hi rend="#b">Fratelli d’Italia</hi> porta a casa un +<hi rend="#b">2,2 percento</hi> ed la prima forza politica col 21,1. Segue il <hi rend="#b">Pd</hi> al 20,8 con una perdita minima (-0,8), stabile il <hi rend="#b">Movimento 5 stelle</hi> al 14,2%(-0,2), mentre perde <hi rend="#b">quasi due punti</hi> (-1,8%) la <hi rend="#b">Lega</hi>, che è al 16,7. Perde quasi un punto (-0,8) <hi rend="#b">Forza Italia</hi>, che al 7,4%, mentre <hi rend="#b">PiùEuropa-Azione</hi> (-0,7) si attesta al 4,1. La percentuale persa dalla federazione tra il partito di <hi rend="#b">Carlo Calenda</hi> e quello di<hi rend="#b"> Benedetto Della Vedova</hi> viene guadagnata da <hi rend="#b">Italia viva</hi>, che però nonostante tutto non va oltre il muro del tre percento. Aumenta l’indice degli indecisi e di chi pensa di astenersi: cresce di un punto e mezzo e ora è al 37,8%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>