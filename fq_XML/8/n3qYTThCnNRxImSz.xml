<doc sitename="Il Fatto Quotidiano" title="Quei 100 milioni da Berlusconi alla mafia - Il Fatto Quotidiano" author="Marco Lillo" date="2010-08-11" url="http://www.ilfattoquotidiano.it/2010/08/11/quei-100-milioni-da-berlusconi-alla-mafia/49464/" hostname="ilfattoquotidiano.it" description="Cento milioni di vecchie lire versati da Silvio Berlusconi alla mafia nel 2001. La relazione pericolosa per il premier sarebbe documentata in un pizzino consegnato da Massimo Ciancimino ai magistrati, secondo quanto rivelato oggi dal Corriere della Sera. Nel foglio dattiloscritto ma accompagnato da annotazioni autografe di don Vito che si riferisce al boss Bernardo …" categories="Giustizia" tags="Bernardo Provenzano;Silvio Berlusconi;Vito Ciancimino" fingerprint="a5e35e6bd5221701">
  <main>
    <head rend="h1">Quei 100 milioni da Berlusconi alla mafia</head>
    <p>Cento milioni di vecchie lire versati da <hi rend="#b">Silvio</hi><hi rend="#b">Berlusconi</hi> alla mafia nel 2001. La relazione pericolosa per il premier sarebbe documentata in un pizzino consegnato da <hi rend="#b">Massimo</hi><hi rend="#b">Ciancimino</hi> ai magistrati, secondo quanto rivelato oggi dal <hi rend="#i">Corriere della Sera</hi>. Nel foglio dattiloscritto ma accompagnato da annotazioni autografe di <hi rend="#b">don</hi><hi rend="#b">Vito</hi> che si riferisce al boss <hi rend="#b">Bernardo</hi><hi rend="#b">Provenzano</hi> con l’appellativo di ragioniere, si fa esplicitamente il nome del presidente del Consiglio.</p>
    <p>Scrive l’inviato <hi rend="#b">Felice</hi><hi rend="#b">Cavallaro</hi>: il testo è top secret ma chi lo ha letto così sintetizza evocando conteggi in vecchie lire: ‘dei 100 milioni ricevuti da Berlusconi, 75 a Benedetto Spera e 25 a mio figlio Massimo’. E poi: ‘Caro rag. Bisogna dire ai nostri amici di non continuare a fare minchiate … e di risolvere i problemi giudiziari”. Il pizzino sarebbe stato scritto dal padre, secondo <hi rend="#b">Massimo</hi><hi rend="#b">Ciancimino</hi>, nella seconda metà del 2001, dopo il voto del 13 maggio per le elezioni nazionali e del 24 giugno per la Regione siciliana con la doppia vittoria schiacciante di Silvio Berlusconi e di Totò Cuffaro. Don Vito chiede al capo della mafia di intervenire sui politici usciti vittoriosi dalle elezioni chiedendo di “non fare minchiate” ingiustificate alla luce dei “numeri” della vittoria: 61 seggi a zero per il centrodestra in Sicilia.</p>
    <p>Massimo Ciancimino ha consegnato il pizzino insieme a una cartellina piena di lettere e documenti che sarebbe stata trovata a casa della madre, la signora Epifania. Mamma e figlio sono stati sentiti nei giorni scorsi dai pm Antonio Ingroia e Antonino Di Matteo sul contenuto del pizzino e in particolare la signora Ciancimino avrebbe inserito questa novità in un rapporto consolidato che risaliva a trenta anni prima: “mio marito si incontrava negli anni settanta con Berlusconi a Milano”, avrebbe detto la signora aggiungendo con un pizzico di disappunto: “ma alla fine Vito si sentì tradito dal Cavaliere”.</p>
    <p>Il rapporto Ciancimino-Berlusconi non è una novità assoluta delle indagini palermitane. Le prime tracce risalgono a una serie di relazioni della Polizia degli anni ’80 in cui si descrive la figura di <hi rend="#b">Marcello</hi><hi rend="#b">Dell’Utri </hi>e il suo legame con un collaboratore di Ciancimino, l’ingegner Francesco Paolo Alamia. Mentre già nel 2004, in una telefonata intercettata dalla Procura di Palermo tra Massimo Cinacimino e la sorella Luciana, il figlio di don Vito sosteneva che esistesse un assegno di 25 milioni di lire da parte di Silvio Berlusconi a beneficio del padre.</p>
    <p>Anche su questo punto Massimo Ciancimino ha offerto nuovi chiarimenti ai pm nei giorni scorsi: si sarebbe trattato in realtà di soldi in contanti che lui stesso avrebbe ritirato da un amico del braccio destro di Provenzano, Pino Lipari.</p>
    <p>Il fatto che Massimo Ciancimino abbia in due occasioni ricevuto decine di milioni di lire dal boss Provenzano o dai suoi amici sta modificando la posizione giuridica del “testimone assistito”. Probabilmente la Procura di Palermo sta valutando la sua iscrizione sul registro degli indagati per favoreggiamento. Un elemento che però paradossalmente rafforza la credibilità delle sue affermazioni autoindizianti.</p>
    <p>I rapporti tra il gruppo Berlusconi e la mafia comunque non sono una novità assoluta. A parte la condanna nel processo di appello contro Marcello Dell’Utri (nel quale comunque le dichiarazioni del figlio di don Vito non sono state recepite perché considerate contraddittorie e a rate) già nelle indagini degli anni novanta sulla famiglia mafiosa di San Lorenzo erano emerse le prove documentali dei versamenti della Fininvest a titolo di “regalo” ai boss. Nel libro mastro del pizzo, sequestrato al clan, era stata trovata la dicitura “Can 5 5milioni reg”.</p>
    <p>I collaboratori di giustizia avevano spiegato che a partire dagli anni ’70, prima attraverso <hi rend="#b">Vittorio</hi><hi rend="#b">Mangano</hi> e poi per tramite dell’amico di <hi rend="#b">Dell</hi>‘<hi rend="#b">Utri</hi>, <hi rend="#b">Gaetano</hi><hi rend="#b">Cinà</hi>, ogni anno il <hi rend="#b">Cavaliere</hi> faceva arrivare soldi alla mafia.</p>
    <p>Non si trattava però di tangenti, ma di doni fatti per mantenere i buoni rapporti. Il boss di Porta Nuova, Salvatore Cancemi, aveva aggiunto di aver visto il contante proveniente da Arcore ancora nel 1992. La trafila del denaro allora prevedeva che i soldi di Berlusconi finissero nelle mani dell’allora capo dei capi Totò Riina per poi essere suddivisi tra le varie famiglie mafiose.</p>
    <p>Ora, se autentico, il nuovo pizzino conferma che quell’abitudine non finì con la discesa in campo del Cavaliere. Tanto che altri regali in contanti sarebbero arrivati al successore di Riina. Un fatto che, se provato, spiega bene perché Berlusconi nel 2006 fu l’unica carica istituzionale italiana a non complimentarsi per la cattura di Provenzano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>