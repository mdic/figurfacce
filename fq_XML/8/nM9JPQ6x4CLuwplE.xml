<doc sitename="Il Fatto Quotidiano" title="Espulsione dei Rom, Francia e Ue passano dalle polemiche allo scontro aperto - Il Fatto Quotidiano" author="RQuotidiano" date="2010-09-15" url="http://www.ilfattoquotidiano.it/2010/09/15/berlusconi-sui-rom-ha-ragione-sarkozy/61129/" hostname="ilfattoquotidiano.it" description="Prima le polemiche sulle espulsioni dei Rom volute da Nicolas Sarkozy. Poi un vero e proprio scontro verbale. Tra il presidente francese e il presidente della Commissione europea Jose Manuel Barroso. La questione dei Rom ha monopolizzato il pranzo dei capi di Stato e di governo dell’Ue che si sono riuniti oggi per il Consiglio …" categories="Mondo" tags="Nicolas Sarkozy;Rom;Silvio Berlusconi;Unione Europea;Usa;Viviane Reding" fingerprint="fd20503430b69125">
  <main>
    <head rend="h1">Espulsione dei Rom, Francia e Ue passano dalle polemiche allo scontro aperto</head>
    <p>Prima le polemiche sulle espulsioni dei Rom volute da <hi rend="#b">Nicolas Sarkozy</hi>. Poi un vero e proprio scontro verbale. Tra il presidente francese e il presidente della Commissione europea <hi rend="#b">Jose Manuel Barroso</hi>. La questione dei Rom ha monopolizzato il pranzo dei capi di Stato e di governo dell’Ue che si sono riuniti oggi per il Consiglio europeo. Quasi tutto il tempo si è solo parlato dell’argomento, che pure non era in agenda. “C’è stato uno scambio molto violento”, ha raccontato il premier bulgaro Boyko Borisov, che ha spiegato: “La definizione di una strategia per il lungo periodo per trovare una soluzione a questo problema è stata rinviata a un altro vertice”.</p>
    <p>Dopo lo scontro le posizioni sono rimaste distanti. Se Sarkozy ha dichiarato che “la politica degli smantellamenti dei campi continuerà nello stretto rispetto delle leggi nazionali”, Barroso ha ribadito: “La Commissione ha il ruolo di custode dei trattati e ogni discriminazione è inaccettabile”.</p>
    <p>Lo scontro è arrivato dopo giorni di polemiche. In mattinata una nota della presidenza Ue ha affermato che “l’Unione europea deve garantire che la Francia rispetti i diritti”. Poi è seguita una pioggia di reazioni <ref target="http://www.ilfattoquotidiano.it/2010/09/14/unione-europea-procedura-infrazione-contro-francia-per-espulsioni-rom/60524/">alle polemiche del presidente francese Sarkozy</ref>, che ieri ha attaccato l’Unione europea e il commissario Viviane Reding, rea di avere redarguito Parigi sul trattamento riservato ai rom, annunciando l’avvio di procedure di infrazione per il mancato rispetto della normativa europea. “Li prenda a casa sua”, ha detto Sarkò, rispondendo alla Reading. In particolare l’Eliseo si è risentito per il paragone, poi smentito da Viviane Reding, con la seconda guerra mondiale. “Prendiamo atto delle scuse della signora Viviane Reding per le sue parole oltraggiose all’indirizzo della Francia”: così ha riportato un comunicato di risposta della Presidenza della Repubblica francese.</p>
    <p>Da Washington ieri è arrivato al governo francese l’invito “rispettare i diritti dei rom”. Anche il cancelliere tedesco, Angela Merkel, si è espresso a sostegno della commissaria Reding, pur prendendo le distanze dai toni accesi.</p>
    <p>Al contrario, il premier italiano, Silvio Berlusconi, si è detto favorevole alla politica adottata dal primo ministro francese. “Sostengo Nicolas Sarkozy”, ha affermato il presidente del consiglio n un intervista a ‘Le Figaro’. “L’Europa non ha ancora compreso affatto – ha spiegato – che quello dei rom non è un problema unicamente francese o italiano, greco o spagnolo. Il presidente Sarkozy, invece, ne e’ pienamente cosciente. La Reding – ha aggiunto Berlusconi – avrebbe fatto meglio a trattare la questione in privato con i dirigenti francesi prima di esprimersi pubblicamente come ha fatto”. A favore delle espulsioni anche Umberto Bossi, leader della Lega: “La maggior parte dei furti li fanno i rom. Certo non sono il demonio, però per la gente che lavora, torna a casa e la trova buttata per aria, non è molto allegro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>