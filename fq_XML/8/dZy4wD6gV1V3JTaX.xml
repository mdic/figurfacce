<doc sitename="Il Fatto Quotidiano" title="Quirinale, Bersani a La7: &quot;Non è vero che tocca al centrodestra fare un nome. Draghi al Colle? Non sarà lui a dirigere il traffico è la politica a gestirlo&quot; - Il Fatto Quotidiano" author="F Q" date="2022-01-20" url="https://www.ilfattoquotidiano.it/2022/01/20/quirinale-bersani-a-la7-non-e-vero-che-tocca-al-centrodestra-fare-un-nome-draghi-al-colle-non-sara-lui-a-dirigere-il-traffico-e-la-politica-a-gestirlo/6461883/" hostname="ilfattoquotidiano.it" description="QUIRINALE Secondo Bersani per trovare un nome bisogna &quot;allargare lo sguardo&quot;: ascoltate [VIDEO]" categories="La7" tags="La7;Mario Draghi;Pier Luigi Bersani;Quirinale;Silvio Berlusconi" fingerprint="9bfdc158867e127">
  <main>
    <p>“Il centrodestra con <hi rend="#b">Berlusconi</hi> ha sindrome di Ovidio: o con te o senza di te, non se lo tolgono di mezzo. Non lo vogliono ma devono indicarlo perché queste persone le ha fatte lui”. Così <hi rend="#b">Pierluigi</hi><hi rend="#b">Bersani</hi> di Articolo 1, ospite di <hi rend="#b">Lilli Gruber</hi> a <hi rend="#i">Otto e mezzo</hi> su <ref target="https://www.la7.it/">La7.</ref> Secondo Bersani il centrodestra “non ci sarebbe se non ci fosse stato Berlusconi” ed è per questo, quindi, che <hi rend="#b">Matteo</hi><hi rend="#b">Salvini</hi> e <hi rend="#b">Giorgia</hi><hi rend="#b">Meloni</hi> hanno dato il via libera alla sua candidatura.</p>
    <p>Riguardo al “diritto” di avanzare nomi da parte del centrodestra Bersani specifica: “Non è vero che loro hanno il titolo a dire ‘tocca a noi’ – dice – E quando dici Berlusconi e dici ‘tocca a noi’ il risultato qual è? Che si torna sul saputo, Mattarella (bis <hi rend="#i">ndr</hi>) o Draghi. Ma vogliamo o no allargare lo <hi rend="#b">sguardo</hi>?”.</p>
    <p>Sull’ipotetico nome di Mario Draghi come prossimo Capo dello Stato, Bersani è però scettico, sebbene come figura “porti con sé tutte le caratteristiche”: “Il giorno dopo però siamo sicuri di non destabilizzare l’azione del governo? Con tutta la stima che ho per Draghi, non ne sono sicuro – dice in studio – <hi rend="#b">Non possiamo mica andar per farfalle</hi>. In politica, quando si tira un filo vien giù il maglione… Non voglio escludere Draghi ma voglio assicurarmi che il governo sia stabile”. Secondo Bersani, se anche Draghi andasse al Quirinale “non sarà lui a dirigere il traffico, è la politica a gestirlo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>