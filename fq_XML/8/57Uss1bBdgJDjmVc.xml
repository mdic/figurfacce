<doc sitename="Il Fatto Quotidiano" title="Affondo Pdl: dopo blitz intercettazioni arriva lo scudo per tutti i processi del premier - Il Fatto Quotidiano" author="Davide Vecchi" date="2010-07-01" url="http://www.ilfattoquotidiano.it/2010/07/01/affondo-pdl-dopo-blitz-intercettazioni-arriva-lo-scudo-per-tutti-i-processi-del-premier/34980/" hostname="ilfattoquotidiano.it" description="In mattinata il blitz in parlamento per approvare la legge bavaglio prima delle vacanze estive, in serata l’affondo sul lodo Alfano per estendere lo scudo al premier anche per i processi a suo carico cominciati prima dell’insediamento. La macchina da guerra del Pdl si è messa in moto compatta, barra a dritta. Vede la meta …" categories="Giustizia" tags="Angelino Alfano;Gaetano Pecorella;Gianfranco Fini;Intercettazioni;Legge Bavaglio;Silvio Berlusconi" fingerprint="b9ce6d657aa9ca35">
  <main>
    <head rend="h1">Affondo Pdl: dopo blitz intercettazioni <lb/> arriva lo scudo per tutti i processi del premier</head>
    <p>In mattinata il blitz in parlamento per approvare la legge bavaglio prima delle vacanze estive, in serata l’affondo sul lodo <hi rend="#b">Alfano</hi> per estendere lo scudo al premier anche per i processi a suo carico cominciati prima dell’insediamento. La macchina da guerra del Pdl si è messa in moto compatta, barra a dritta. Vede la meta dell’impunità del grande capo ormai vicina e vuole portarla a casa sfidando a muso duro tutto e tutti. Le due mosse suonano chiaramente la chiamata alle armi per la maggioranza. Berlusconi confida nella solidità dei suoi. Unica incognita rimane il presidente della Camera. Che ora dovrà decidere se allinearsi o agire coerentemente con le critiche che in questi mesi ha mosso a <hi rend="#b">Silvio Berlusconi</hi>. Rischiando anche di far cadere il Governo.</p>
    <p>Del resto il messaggio del Pdl ha un solo destinatario: <hi rend="#b">Gianfranco Fini</hi>. Il 29 il ddl intercettazioni arriva in aula, difficilmente passerà senza il voto di fiducia. Fini e i suoi avranno il coraggio di votare contro il provvedimento che tanto continua a criticare? E così il lodo Alfano: per approvare la legge costituzionale, senza essere costretti ad andare a referendum, servono i due terzi dei voti. Che farà Fini? Ancora non è dato sapere. Ma quanti vedevano nella terza carica dello Stato un iceberg che poteva impensierire la corazzata di Arcore, almeno rallentandola, sono costretti a ricredersi. E anche quel <hi rend="#b">Giorgio Napolitano</hi> che appariva guardiano del confine della democrazia è stato smarcato. Con beffa. La commissione giustizia del Senato, presieduta da <hi rend="#b">Filippo Berselli</hi>, fa sapere che è in arrivo l’estensione dello scudo anche al presidente del consiglio, e il Pdl manda un messaggio al capo dello Stato: “Abbiamo chiesto di indicare le modifiche, ma lui non vuole segnalarcele. Andiamo avanti con il testo com’è e poi si vedrà”. Poi in tarda serata arriva anche una mezza smentita dalla maggioranza: “Non è affatto scontato che il provvedimento venga cambiato”, se non arriveranno precise indicazioni dal Quirinale. Il tentativo di alleggerire i toni accompagna la volontà di nominare al Csm <hi rend="#b">Gaetano Pecorella</hi>, presidente della Commissione parlamentare sulle eco-mafie, già candidato dal Popolo delle libertà nel 2008 come giudice della Corte costituzionale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>