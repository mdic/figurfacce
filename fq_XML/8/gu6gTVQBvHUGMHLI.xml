<doc sitename="Il Fatto Quotidiano" title="Quirinale, Berlusconi: &quot;Senza Draghi premier, Forza Italia lascia la maggioranza e si va al voto&quot;. Letta: &quot;Parole gravi&quot; - Il Fatto Quotidiano" author="F Q" date="2022-01-10" url="https://www.ilfattoquotidiano.it/2022/01/10/quirinale-berlusconi-senza-draghi-premier-forza-italia-lascia-la-maggioranza-e-si-va-al-voto-letta-parole-gravi/6451621/" hostname="ilfattoquotidiano.it" description="L'altolà di Berlusconi: &quot;Se Draghi va al Colle, Forza Italia lascia la maggioranza e si va al voto&quot; [LEGGI]" categories="Politica" tags="Governo Draghi;Mario Draghi;Quirinale;Silvio Berlusconi" fingerprint="3e97da6671614325">
  <main>
    <head rend="h1">Quirinale, Berlusconi: “Senza Draghi premier, Forza Italia lascia la maggioranza e si va al voto”. Letta: “Parole gravi”</head>
    <graphic src="https://st.ilfattoquotidiano.it/wp-content/uploads/2022/01/10/berlusconi-2-690x362.jpg"/>
    <p>Se <hi rend="#b">Mario Draghi</hi> lascia Palazzo Chigi per salire al Quirinale, <hi rend="#b">Forza Italia</hi> “uscirebbe dalla <hi rend="#b">maggioranza</hi>“, aprendo la strada al voto. <hi rend="#b">Silvio Berlusconi</hi> arriva a Roma per dare il via al “conclave” del centrodestra e alla vigilia degli incontri con gli alleati il piano resta quello di sempre: la sua candidatura per il <hi rend="#b">Colle</hi>. Anzi, il leader di Fi rilancia agitando subito lo spettro delle elezioni anticipate. “FI non si sente vincolata a sostenere <hi rend="#b">alcun governo</hi> senza Draghi a Palazzo Chigi, e, nel caso, uscirebbe dalla maggioranza”: è <hi rend="#b">l’altolà</hi> che arriva da Berlusconi. Una sfida a Draghi, <ref target="https://www.ilfattoquotidiano.it/2022/01/10/draghi-in-conferenza-stampa-adottato-approccio-diverso-rispetto-al-passato-priorita-del-governo-e-la-scuola-aperta-in-presenza-diretta/6451391/">impegnato poco dopo in una conferenza stampa in cui ha svicolato dalle domande sul Quirinale</ref>. Un messaggio agli alleati, ma anche a chi non vuole rischiare di perdere il posto in Paralmento. Indiscrezioni a cui replica duramente il segretario del Pd, <hi rend="#b">Enrico Letta</hi>: “Penso che Berlusconi <hi rend="#b">smentirà</hi> quelle parole. Se fossero state dette veramente sarebbero<hi rend="#b"> molto gravi</hi>. La <hi rend="#b">tempistica</hi> è sbagliata, profondamente”. Chiarendo che in questo modo il leader di Fi sarebbe responsabile di un muro contro muro sul Colle.</p>
    <p>Berlusconi per ora però tira dritto. E il coordinatore azzurro <hi rend="#b">Antonio Tajani</hi> fa capire che non esiste un piano B. “Se Draghi resta a Palazzo Chigi si va a votare nel <hi rend="#b">2023</hi>, altrimenti il governo è destinato a cadere”, concorda il vicepresidente di Forza Italia, augurandosi che nel vertice di centrodestra Berlusconi sciolga definitivamente la riserva: lui al Quirinale e Draghi a Palazzo Chigi “sarebbero <hi rend="#b">un’ottima coppia</hi> per sostenere il ruolo dell’Italia a livello internazionale”. Posto, comunque, che alle prossime elezioni Fi non porrà “alcun veto” a <hi rend="#b">Matteo Salvini</hi> o <hi rend="#b">Giorgia Meloni</hi> come <hi rend="#b">premier</hi>. È l’offerta recapitata agli alleati, ma per ora sia la <hi rend="#b">Lega</hi> sia <hi rend="#b">Fdi</hi> continuano a restare cauti. “Sto lavorando da giorni con contatti a<hi rend="#b"> 360 gradi</hi> per garantire una scelta rapida, di alto profilo e di centrodestra”, dice il leader del Carroccio. Intanto anche <hi rend="#b">Giovanni Toti</hi> e <hi rend="#b">Luigi Brugnaro</hi> saranno nelle prossime ore a Roma per riunire mercoledì i parlamentari di <hi rend="#b">Coraggio Italia</hi>: al momento sarebbero <hi rend="#b">31</hi> i grandi elettori. “Ogni ragionamento è ancora da fare..”, dice il presidente della Liguria.</p>
    <p>Così come resta da fare ancora il ragionamento del campo del <hi rend="#b">centrosinistra</hi> dove l’unica certezza per ora è il <hi rend="#b">no</hi> a Berlusconi. Nella giornata di martedì si riuniranno i<hi rend="#b"> deputati 5 Stelle</hi>, la segreteria del <hi rend="#b">Pd</hi> e ci sarà un probabile nuovo incontro <hi rend="#b">Letta-Conte-Speranza</hi> prima dell’assemblea congiunta M5s con Giuseppe Conte prevista per <hi rend="#b">mercoledì</hi> e della Direzione dem che Letta ha convocato per giovedì 13 gennaio. Lo stesso Letta ha già chiarito qual è la sua strategia: <hi rend="#b">continuità di governo</hi> e un capo dello Stato <hi rend="#b">non divisivo</hi>. E “Berlusconi è un capo partito, quindi è <hi rend="#b">divisivo per definizione</hi>, come me, Salvini, Conte”, dice ancora il segretario Pd a <hi rend="#i">Metropolis live</hi>. Ribadendo un concetto: “Questo Parlamento è <hi rend="#b">senza maggioranza</hi>, come tale il Presiedente non può che uscire da uno sforzo condiviso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>