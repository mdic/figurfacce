<doc sitename="Il Fatto Quotidiano" title="'Per lui ci vuole il trattamento-Boffo' - Il Fatto Quotidiano" author="RQuotidiano" date="2010-07-31" url="http://www.ilfattoquotidiano.it/2010/07/31/%e2%80%9cper-lui-ci-vuole-il-trattamento-boffo%e2%80%9d/46050/" hostname="ilfattoquotidiano.it" description="Giorgio Stracquadanio – il corazziere del berlusconismo – è già partito all’attacco, e non sembra disposto a fare prigionieri: “Parliamoci chiaro. Fini va destituito dalla presidenza della Camera, punto”. Scusi onorevole, questo è un linguaggio quasi golpista…. E perché mai? Golpista è abusare di una carica a cui non si ha diritto. Ovvero quello che …" categories="Politica" tags="Dino Boffo;Gianfranco Fini;Giorgio Stracquadanio;Silvio Berlusconi" fingerprint="a54539e371ad4a23">
  <main>
    <head rend="h1">‘Per lui ci vuole il trattamento-Boffo’</head>
    <p>Giorgio Stracquadanio – il corazziere del berlusconismo – è già partito all’attacco, e non sembra disposto a fare prigionieri: “Parliamoci chiaro. Fini va destituito dalla presidenza della Camera, punto”.<hi rend="#b">Scusi onorevole, questo è un linguaggio quasi golpista….</hi></p>
    <p>E perché mai? Golpista è abusare di una carica a cui non si ha diritto. Ovvero quello che sta facendo lui.<hi rend="#b">La presidenza della Camera non è proprietà di Forza Italia… </hi>Ma nemmeno di Fini. Dimostra una visione proprietaria, padronale, un incredibile e poco nobile attaccamento alla cadrega: lo destituiremo. I sistemi non mancano….</p>
    <p><hi rend="#b">Ma in che modo, scusi? Fini è la terza autorità dello Stato. </hi>Macché, non sia comico…</p>
    <p><hi rend="#b">Lo nega? </hi>Certo. Questa è una pura finzione scenica. Dove sta scritto? Il vicario del presidente della Repubblica è il presidente del Senato.</p>
    <p>Non esiste la possibilità tecnica di una mozione di sfiducia, regolamento della Camera alla mano.</p>
    <p>E allora Fini ci doveva pensare quando sfiduciò la Pivetti, prima del ribaltone, chiedendole di dimettersi dalla presidenza della Camera!</p>
    <p><hi rend="#b">Non mi ha ancora spiegato perchè si deve dimettere? Perché non è berlusconiano? </hi>Magari perché sta guidando una scissio precox.</p>
    <p><hi rend="#b">Una scissione prematura? </hi>Peggio, allora. Una scissio interrupta. Una cosa che non funziona, e che oggi è la minoranza della minoranza. Sarebbe più legittimo dare la Camera all’opposizione che a lui.</p>
    <p><hi rend="#b">Ripeto, lui la Camera ce l’ha, fino a fine legislatura. </hi>Questo lo dice lei. Faremo resistenza civile, ci alzeremo ogni giorno, a spiegare cosa non va in quello che fa.</p>
    <p><hi rend="#b">Ad esempio? </hi>Ad esempio quando oggi ha ringraziato i deputati che lo seguono. Lo fa da leader di partito o da presidente della Camera?</p>
    <p><hi rend="#b">Anche Casini è stato leader di un partito e presidente della Camera… </hi>Non esiste partito al mondo che abbia due diversi gruppi parlamentati. Quindi i finiani sono fuori dal Pdl.</p>
    <p><hi rend="#b">Farete ostruzionismo alla presidenza? </hi>Si esercita una pressione costante. Il suo atteggiamento arrogante non può passare.</p>
    <p><hi rend="#b">Non mi spiega cosa farete. </hi>In linea teorica, quando presiede, potrei appellarmi al regolamento ogni minuto.</p>
    <p><hi rend="#b">Vede che è ostruzionismo? </hi>Io dico: richiamarlo ai suoi doveri. E’ legittimo. E poi…</p>
    <p><hi rend="#b">Cosa? </hi>C’è l’ipotesi Boffo.</p>
    <p><hi rend="#b">Che c’entra Boffo? </hi>C’entra, c’entra. Boffo si è dimesso da Avvenire per il martellamento de Il Giornale.</p>
    <p><hi rend="#b">Su un’accusa di molestie! </hi>Ebbene, Fini ha questa strana consonanza con i dipietristi. Sui valori giustizialisti e su quelli… immobiliari.</p>
    <p><hi rend="#b">Saranno usati contro di lui? </hi>Bien sur. Come è noto esiste Montecarlo. E non è una tv…</p>
    <p>Da <hi rend="#i">Il Fatto Quotidiano</hi> del 31 luglio 2010</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>