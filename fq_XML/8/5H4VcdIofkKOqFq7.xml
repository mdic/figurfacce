<doc sitename="Il Fatto Quotidiano" title="Francesca Pascale, la consigliera assenteista - Il Fatto Quotidiano" author="Vincenzo Iurillo" date="2010-09-16" url="http://www.ilfattoquotidiano.it/2010/09/16/francesca-pascale-la-consigliera-assenteista/61338/" hostname="ilfattoquotidiano.it" description="C’è un fantasma che si aggira per gli uffici della Provincia di Napoli. E’ quello della soubrette Francesca Pascale, la consigliera provinciale del Pdl che vanta una stretta amicizia con Silvio Berlusconi e che ha spiccato il volo nei palazzi della politica dopo averne frequentato assiduamente le feste di Villa Certosa. La Pascale vive a …" categories="Politica" tags="Francesca Pascale;Napoli;Silvio Berlusconi" fingerprint="dbd5abc30676504">
  <main>
    <head rend="h1">Francesca Pascale, la consigliera assenteista</head>
    <p>C’è un fantasma che si aggira per gli uffici della Provincia di Napoli. E’ quello della soubrette <hi rend="#b">Francesca Pascale</hi>, la consigliera provinciale del <hi rend="#b">Pdl</hi> che vanta una stretta amicizia con <hi rend="#b">Silvio</hi><hi rend="#b">Berlusconi</hi> e che ha spiccato il volo nei palazzi della politica dopo averne frequentato assiduamente le feste di <hi rend="#b">Villa Certosa</hi>. La Pascale vive a Roma, in un appartamento di una società facente capo a Berlusconi. E vederla a Napoli nell’edificio di Piazza Matteotti è una notizia rara come la neve ad agosto. I numeri parlano chiaro. La Pascale nell’anno 2010 n<hi rend="#b">on ha mai partecipato ai lavori delle commissioni consiliari di cui fa parte</hi>. Per l’esattezza, la commissione Lavoro e la commissione Personale e Patrimonio. Zero presenze in commissione da gennaio a maggio, secondo i dati raccolti e custoditi dalla Direzione Supporto Attività del Consiglio. Il raffronto coi colleghi è impietoso. In media, uno qualsiasi dei 45 consiglieri provinciali di Napoli partecipa a una ventina di sedute tra le 9 commissioni istituite dall’ente. In queste sedi, si discutono le proposte di delibere da sottoporre all’aula, e si iniziano a vagliare gli atti della giunta presieduta da <hi rend="#b">Luigi Cesaro</hi> che necessitano dell’ok in consiglio. Passaggi che evidentemente alla Pascale devono sembrare del tutto superflui. La fondatrice del comitato ‘Silvio mi manchi’ appare a Napoli soltanto in occasione delle sedute di consiglio provinciale. E non sempre. Quattro volte da febbraio a maggio, in un periodo durante il quale il presidente del consiglio <hi rend="#b">Luigi Rispoli </hi>ha convocato l’assemblea per dieci volte. Una presenza al mese. Giusto per farsi ricordare. E per non risvegliare le polemiche sul suo assenteismo, che nell’autunno scorso occuparono qualche pagina dei giornali locali. A novembre il consiglio provinciale approvò interventi e investimenti per circa 50 milioni di euro. La Pascale era assente. Ufficialmente perché inchiodata a letto da un febbrone. Però in quelle stesse ore era stata avvistata a un’iniziativa di Silvio Berlusconi, a Villa Aurelia, Roma, per avviare il progetto dei circoli di<hi rend="#b"> Mario Valducci</hi>. “Sì, è vero – confessò a Conchita Sannino di Repubblica – mi sono rovinata ancora di più perché sono stata a questa cena straordinaria con il presidente Berlusconi per parlare di questi circoli…”. Plastica dimostrazione della scaletta delle priorità in casa Pdl, dove è più importante partecipare a una cena che a una seduta di un consiglio provinciale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>