<doc sitename="Il Fatto Quotidiano" title="A cena da Vespa Berlusconi corteggia Casini ma il leader Udc fa il prezioso - Il Fatto Quotidiano" author="Caterina Perniconi" date="2010-07-10" url="http://www.ilfattoquotidiano.it/2010/07/10/casini-pensaal-berlusconi-bis/38215/" hostname="ilfattoquotidiano.it" description="“O la fiducia sulla manovra o tutti a casa”. L’ennesimo diktat di Silvio Berlusconi a Gianfranco Fini e i suoi ha provocato molta irritazione nel gruppo dei fedelissimi del presidente della Camera. Per il premier chiedere la fiducia al Senato è stato “un atto di coraggio” e con questo metodo si sarebbe appellato al senso …" categories="Media" tags="Bruno Vespa;Gianfranco Fini;Pier Ferdinando Casini;Silvio Berlusconi" fingerprint="1cac723912277225">
  <main>
    <head rend="h1">A cena da Vespa Berlusconi corteggia Casini <lb/> ma il leader Udc fa il prezioso</head>
    <p>“O la fiducia sulla manovra o tutti a casa”. L’ennesimo diktat di <hi rend="#b">Silvio Berlusconi</hi> a <hi rend="#b">Gianfranco Fini</hi> e i suoi ha provocato molta irritazione nel gruppo dei fedelissimi del presidente della Camera.<lb/> Per il premier chiedere la fiducia al Senato è stato “un atto di coraggio” e con questo metodo si sarebbe appellato al senso di responsabilità di tutto il Pdl per superare lo scoglio estivo senza scissioni. Ma nella minoranza resta più di un dubbio: “Non saranno le minacce di <hi rend="#b">Berlusconi</hi> a imporci il comportamento che dovremmo usare – dichiara la deputata ex An, Angela Napoli – sono da poco venuta a conoscenza dello strappo tra il governo e le Regioni, e chi fa il parlamentare non può sottrarsi alle esigenze del proprio territorio”. Secondo la Napoli approvare questa Finanziaria sarebbe un “tradimento” nei confronti degli elettori: “Siamo stati eletti non per garantire e tutelare chi ci governa, ma per garantire e tutelare i cittadini. Per questo motivo, consapevoli che bisogna restare all’interno di certi ranghi economici, molti di noi sono imbarazzati”. E ci tiene a ribadire che se la manovra arrivasse al voto finale della Camera senza sostanziali modifiche lei sarebbe “molto, molto imbarazzata” a votarla.<lb/> Berlusconi ha “forzato un po’ la mano” secondo il presidente dei senatori del Pdl, <hi rend="#b">Maurizio Gasparri</hi>, ma lui è sicuro che “intanto la manovrà passerà”. Di certo c’è bisogno di una exit strategy laddove i finiani giocassero qualche scherzo inaspettato, e a creare le condizioni per gettare le fondamenta di una nuova maggioranza ci ha pensato Bruno Vespa con la sua classica cena pre-estiva con vista su Trinità dei Monti.<lb/> Da sempre considerato il presidente della “terza Camera della Stato”, giovedì sera il giornalista ha fatto sedere intorno a un tavolo, tra gli altri, <hi rend="#b">Silvio Berlusconi</hi> (che si è presentato con la figlia Marina), <hi rend="#b">Gianni Letta</hi> e <hi rend="#b">Pier Ferdinando Casini</hi>. Il leader dell’Udc è l’uomo ideale per risolvere i problemi del Pdl, con i suoi 39 deputati.<lb/> Eppure <hi rend="#b">Casini</hi>, nell’occasione, avrebbe ribadito la sua volontà di non diventare un tappabuchi vendendosi per un piatto di lenticchie (per esempio la poltrona che fu di <hi rend="#b">Scajola</hi>). Ma di non disdegnare l’ipotesi di una maggioranza istituzionale, con altre condizioni. Tradotto: una crisi di governo e un riequilibrio delle forze. Il leader Udc è uscito dalla cena felice del corteggiamento, “è andata bene, benissimo” e disposto a dare una mano al premier sulla manovra “per il bene del paese”. <hi rend="#b">Gasparri</hi>, non a caso, ieri, ha dichiarato in un’intervista al quotidiano Libero, che anche Berlusconi ormai si è convinto dell’utilità dell’alleanza col partito di Pier Ferdinando Casini. Lui lo era già.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>