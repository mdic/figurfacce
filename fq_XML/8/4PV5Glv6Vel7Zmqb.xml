<doc sitename="Il Fatto Quotidiano" title="Centrodestra, Cangini (Fi): &quot;Meloni candidata premier? Sì ma sia più coraggiosa. È rimasta ancorata al Fronte Gioventù di Colle Oppio&quot; - Il Fatto Quotidiano" author="F Q" date="2022-04-28" url="https://www.ilfattoquotidiano.it/2022/04/28/centrodestra-cangini-fi-meloni-candidata-premier-si-ma-sia-piu-coraggiosa-e-rimasta-ancorata-al-fronte-gioventu-di-colle-oppio/6573726/" hostname="ilfattoquotidiano.it" description="&quot;La competizione sfrenata e dissennata tra Salvini e la Meloni sta devastando il centrodestra&quot;: sentite cosa dice il senatore di Forza Italia" categories="Politica" tags="Centrodestra;Elezioni;Giorgia Meloni;Guerra Russia Ucraina;Marine Le Pen;Matteo Salvini;Silvio Berlusconi" fingerprint="aab59c15d04f013d">
  <main>
    <p>“Sulla base dei sondaggi<hi rend="#b"> il candidato premier naturale del centrodestra è Giorgia Meloni</hi>, la quale però non ha ancora guadagnato quella credibilità sulla scena nazionale. Dovrebbe avere un po’ più di coraggio, perché è rimasta troppo ancorata alle stesse dinamiche agli stessi schemi, alle stesse parole d’ordine. E anche alle compagnie del <hi rend="#b">Fronte della Gioventù di Colle Oppio</hi>, una fase importante della sua vita quando era ragazza. Ma quella fase si è conclusa ed è cambiato il mondo”. Sono le parole del senatore di <hi rend="#b">Forza Italia Andrea Cangini</hi>, che, ospite della trasmissione <hi rend="#b">“L’Italia s’è desta”</hi>, su Radio Cusano Campus, dà un ritratto impietoso dell’attuale centrodestra, non risparmiando critiche taglienti al leader della <hi rend="#b">Lega Matteo Salvini</hi>.</p>
    <p>Più generoso il parere di Cangini nei confronti di <hi rend="#b">Giorgia Meloni</hi>, seppure con alcune riserve: “Non puoi pensare di governare uno Stato membro della Ue contro l’Ue. Non è possibile, né concepibile. È importante fare chiarezza sulle alleanze europee, anche se devo dire che in questo <hi rend="#b">la Meloni è un passo in avanti rispetto a Salvini</hi>, perché il suo partito è nel gruppo dei conservatori. Riguardo alla politica estera, la Meloni ha fatto una scelta di campo netta, chiara, inequivocabile e anche abbastanza in controtendenza con le posizioni del suo recente passato. <hi rend="#b">Ha scelto il campo atlantico</hi> e lo ha fatto in modo molto forte. <hi rend="#b">E non ha più parlato di Marine Le Pen</hi>. Questo è piuttosto indicativo”.</p>
    <p>Totalmente diversa è l’opinione del senatore su <hi rend="#b">Salvini</hi>: “Non solo ha continuato a tifare per la<hi rend="#b"> Le Pen</hi>, senza mai dichiarare nulla su <hi rend="#b">Macron</hi>, ma all’inizio ha anche eccepito sull’invio di armi in <hi rend="#b">Ucraina</hi> per poi correggersi. Come <hi rend="#b">Giuseppe Conte</hi>, si è trincerato dietro <hi rend="#b">il pacifismo di Papa Francesco</hi>, il che non depone mai a favore della leadership di un politico, perché il Papa è un capo religioso, non un politico. <hi rend="#b">Non c’è purtroppo tutta questa omogeneità nel centrodestra</hi> sul campo della politica estera. E invece dovrebbe essere auspicabile, se non doverosa, perché un centrodestra compatto e autorevole creerebbe anche un centrosinistra forte e ci sarebbe una bella competizione. Il bipolarismo si regge solo se sono credibili entrambi i poli”.</p>
    <p>Cangini poi spiega la situazione attuale del centrodestra: “<hi rend="#b">La competizione sfrenata e dissennata tra Salvini e la Meloni sta devastando il centrodestra</hi>, impedendole di avere quel minimo di unità, a livello locale e nazionale, e quindi di<hi rend="#b"> credibilità</hi>. Questo è un danno per tutti: in primo luogo per il centrodestra, ma anche per il Paese e per la governabilità futura. Dopo le scorse amministrative, con quelle <hi rend="#b">candidature spesso imbarazzanti</hi> e poco competitive, tutti dissero, in primis Salvini in quanto supposto leader di centrodestra: ‘Ora basta, la prossima volta decideremo i candidati per tempo e ci troveremo attorno a un tavolo’. Non è successo. Siamo a ridosso delle amministrative e delle elezioni regionali in Sicilia, e – conclude – a causa di impuntature e di <hi rend="#b">competizioni scriteriate</hi>, non siamo ancora compatti sui candidati. <hi rend="#b">La presidenza della Regione Sicilia è evidentemente ambita da Salvini</hi> e questo complica ulteriormente le cose. Prima il centrodestra era forte e ha governato per oltre 9 anni, perché c’era un leader come <hi rend="#b">Berlusconi</hi> che riusciva a farsi concavo e convesso a seconda dei casi e a mediare tra le posizioni. Salvini, invece, non è mai entrato nei panni del leader della coalizione , in più, ora <hi rend="#b">è chiaramente in una fase, a dir poco, declinante</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>