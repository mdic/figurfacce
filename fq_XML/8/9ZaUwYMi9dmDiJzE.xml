<doc sitename="Il Fatto Quotidiano" title="Intercettazioni, Berlusconi torna all'attacco: &quot;Libertà di stampa non è diritto assoluto&quot; - Il Fatto Quotidiano" author="RQuotidiano" date="2010-07-10" url="http://www.ilfattoquotidiano.it/2010/07/10/intercettazioni-berlusconi-liberta-di-stampa-non-e-diritto-assoluto/38433/" hostname="ilfattoquotidiano.it" description="Il nuovo attacco alla libertà di Stampa e al diritto di informazione, il premier Silvio Berlusconi lo lancia con un messaggio audio inviato ai promotori della libertà, all’indomani dello sciopero dei giornalisti contro il ddl intercettazioni, ormai noto come legge Bavaglio. “Dovete togliere il bavaglio alla verità – dice il premier – quel bavaglio imposto dalla stampa …" categories="Media" tags="Intercettazioni;Legge Bavaglio;Silvio Berlusconi" fingerprint="ef8f577c2c0a0fad">
  <main>
    <head rend="h1">Intercettazioni, Berlusconi torna all’attacco: <lb/> “Libertà di stampa non è diritto assoluto”</head>
    <p>Il nuovo attacco alla libertà di Stampa e al diritto di informazione, il premier<hi rend="#b"> Silvio Berlusconi</hi> lo lancia con un messaggio audio inviato ai promotori della libertà, all’indomani dello sciopero dei giornalisti contro il ddl intercettazioni, ormai noto come legge Bavaglio. </p>
    <p>“Dovete togliere il bavaglio alla verità – dice il premier – quel bavaglio imposto dalla stampa schierata con la sinistra, pregiudizialmente ostile al governo, che disinforma, distorce la realtà e calpesta in modo sistematico il diritto sacrosanto della privacy dei cittadini”. Secondo <hi rend="#b">Berlusconi</hi> la privacy dei cittadini è un diritto che si traduce “nell’uso sereno del telefono” ma che i giornalisti “calpestano invocando la loro libertà come se fosse un diritto che prescinde dai diritti degli altri”.</p>
    <p>E aggiunge: “In democrazia non esistono diritti assoluti perché ciascun diritto incontra il proprio limite negli altri diritti egualmente meritevoli di tutela che, in caso della privacy, sono prioritariamente meritevoli di tutela”. Si tratta “di un principio elementare della democrazia ma che la stampa italiana, nella sua maggioranza, ha deciso di ignorare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>