<doc sitename="Il Fatto Quotidiano" title="Silvio Berlusconi e &quot;il milione di euro a Marco Columbro&quot;. Ma non finisce qui: dal tragico aneurisma alle parole del conduttore" author="Giuseppe Candela" date="2022-03-03" url="https://www.ilfattoquotidiano.it/2022/03/03/silvio-berlusconi-e-il-milione-di-euro-a-marco-columbro-ma-non-finisce-qui-dal-tragico-aneurisma-alle-parole-del-conduttore/6513940/" hostname="ilfattoquotidiano.it" description="&quot;CONNETTERE BOCCA E CERVELLO E' PIU' DIFFICILE&quot; Le parole del conduttore" categories="Attualità" tags="Silvio Berlusconi" fingerprint="37add62459687ad3">
  <main>
    <p>Rivelazioni nel processo Ruby Ter. Il professore e commercialista<hi rend="#b"> Andrea Perini</hi>, consulente della difesa di <hi rend="#b">Silvio Berlusconi</hi>, è stato sentito come testimone mostrando in aula tabelle e grafici per mostrare il “quadro di generale generosità” dell’ex premier, con riferimento ai conti da gennaio 2006 a gennaio 2016. Rispondendo alle domande dell’avvocato Federico Cecconi ha parlato del “<hi rend="#b">milione di euro andato al conduttore tv Marco Columbro</hi>“.</p>
    <p>Volto di punta di <hi rend="#b">Canale 5</hi> negli anni d’oro, con numerose trasmissioni di successo nel curriculum: da <hi rend="#i">Paperissima</hi> a <hi rend="#i">Scherzi a parte</hi> fino a <hi rend="#i">Buona Domenica</hi> e ai <hi rend="#i">tredici Telegatti vinti</hi>. Una carriera interrotta bruscamente dopo i suoi problemi di salute, nel 2001 fu colpito da un <hi rend="#b">aneurisma cerebrale</hi> con successivo coma per venticinque giorni. Un rapporto d’amicizia con Berlusconi mai interrotto, oltre al milione di euro, reso ora ufficiale, nel 2019 il quotidiano <hi rend="#i"> Il Tempo</hi> aveva parlato dell’acquisto di una villa del conduttore da parte del Cavaliere con la sua immobiliare Dueville.</p>
    <p><hi rend="#b">Una struttura a tre piani a Basiglio</hi>, nel complesso Milano 3, di fronte a quella di <hi rend="#b">Alba Parietti</hi> e a pochi passi da quella di <hi rend="#b">Massimo Boldi</hi>. L’acquisto per soccorrere Columbro che stava vivendo un momento difficile dal punto di vista economico: “Io in difficoltà? Io con problemi di soldi? Aprire la bocca è facile,<hi rend="#b"> connettere bocca e cervello è più difficile</hi>. Non ne voglio parlare. Posso dire solo che vivo ancora nella villa dirimpetto ad Alba Parietti, di cui scrivono,<hi rend="#b"> e che Berlusconi è la persona più generosa che conosca</hi>“, aveva dichiarato in un’intervista al Corriere della sera.</p>
    <p>“Abbiamo creato successi come Tra moglie e marito, Paperissima, Scherzi a parte, la fiction Caro Maestro… Ero un giorno sì e uno no a casa sua coi girati: li faceva vedere a figli, moglie, camerieri e, se si divertivano, era la prova che sarebbero piaciuti al pubblico”, aveva aggiunto Columbro.</p>
  </main>
  <comments/>
</doc>