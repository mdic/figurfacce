<doc sitename="Il Fatto Quotidiano" title="Ucraina, Mandelli (Fi) invoca l'intervento di Berlusconi: &quot;Ha un ruolo fondamentale per convincere Putin. C'è bisogno di lui&quot; - Il Fatto Quotidiano" author="F Q" date="2022-02-22" url="https://www.ilfattoquotidiano.it/2022/02/22/ucraina-mandelli-fi-invoca-lintervento-di-berlusconi-ha-un-ruolo-fondamentale-per-convincere-putin-ce-bisogno-di-lui/6503683/" hostname="ilfattoquotidiano.it" description="&quot;HA DETTATO LA LINEA E SI È GIÀ ATTIVATO&quot;, Il deputato di Forza Italia chiama in causa Berlusconi per risolvere il conflitto in Ucraina [Video]" categories="Politica" tags="Forza Italia;Guerra Russia Ucraina;Russia;Silvio Berlusconi;Ucraina;Vladimir Putin" fingerprint="fda6907c53a6118c">
  <main>
    <p>“<hi rend="#b">Crisi Russia-Ucraina?</hi><hi rend="#b">In questo momento in Italia il personaggio che può far sedere al tavolo Putin con gli altri leader europei è proprio Silvio Berlusconi</hi>. Ricordo che a <hi rend="#b">Pratica di Mare</hi> il presidente fece un vero e proprio miracolo. Quindi, veramente in tutti i sensi: <hi rend="#b">forza Berlusconi.</hi> Abbiamo davvero bisogno di qualcuno che riesca a far sedere Putin al tavolo in questo momento di crisi”. Sono le parole pronunciate ai microfoni della trasmissione <hi rend="#b">“L’Italia s’è desta”</hi> (Radio Cusano Campus) dal deputato di <hi rend="#b">Forza Italia, Andrea Mandelli</hi>, che incensa le qualità diplomatiche di Silvio Berlusconi, sottolineando la sua amicizia storica col presidente russo Vladimir Putin e citando l’incontro del <hi rend="#b">maggio 2002</hi> tra lo stesso ex presidente del Consiglio, il leader russo e l’allora presidente degli Stati Uniti <hi rend="#b">George Bush</hi> nella base dell’aeronautica militare italiana di Pratica di Mare, dove fu firmato un impegno di collaborazione <hi rend="#b">fra la Nato e la Russia.</hi></p>
    <p/>
    <p>Mandelli aggiunge: “<hi rend="#b">Il presidente Berlusconi, come al solito, si è attivato perché il Paese è nel suo cuore e l’ha sempre dimostrato</hi>. Oggettivamente il suo carisma sui leader europei è sempre stato fortissimo. Berlusconi è davvero in grado di avere un rapporto personale che facilita sicuramente le relazioni diplomatiche. Sicuramente non si tirerà indietro anche questa volta. Già da ieri – rivela –<hi rend="#b"> il presidente Berlusconi ha riunito i capigruppo di Forza Italia ad Arcore</hi> e ha dettato la linea, non solo sulla parte sanitaria, ma anche sulla necessità di interlocuzione. L’amicizia si basa sul rispetto e sulla stima, non è gratuita. Quella tra Berlusconi e Putin è un’amicizia che è maturata proprio per la capacità del presidente di essere un interlocutore attento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>