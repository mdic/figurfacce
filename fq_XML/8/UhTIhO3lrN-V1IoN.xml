<doc sitename="Il Fatto Quotidiano" title="&quot;The Bordello state&quot;, vedi alla voce mignottocrazia - Il Fatto Quotidiano" author="RQuotidiano" date="2010-09-19" url="http://www.ilfattoquotidiano.it/2010/09/19/the-bordello-state-vedi-alla-voce-mignottocrazia/62375/" hostname="ilfattoquotidiano.it" description="Il senatore Paolo Guzzanti l’aveva più prosaicamente chiamata mignottocrazia e in Italia se ne parla da tempo. In inglese si dice The “Bordello State”, lo stato bordello, e il copyright spetta a Foreign Policy – prestigioso bimestrale che può vantare Samuel Huntington tra i suoi fondatori e personaggi come Moises Naim, Francis Fukuyama o Eric …" categories="Politica" tags="Gianfranco Fini;Silvio Berlusconi" fingerprint="91e50c776b9634b3">
  <main>
    <head rend="h1">“The Bordello state”, vedi alla voce mignottocrazia</head>
    <p>Il senatore Paolo Guzzanti l’aveva più prosaicamente chiamata mignottocrazia e in Italia se ne parla da tempo. In inglese si dice The “Bordello State”, lo stato bordello, e il copyright spetta a <hi rend="#i">Foreign Policy –</hi> prestigioso bimestrale che può vantare Samuel Huntington tra i suoi fondatori e personaggi come Moises Naim, Francis Fukuyama o Eric Hobsbawm nelle sue pagine. Al bordello italiano la rivista ha dedicato un lungo articolo lo scorso 14 settembre. E se la parafrasi di Dante non è delle migliori – “<hi rend="#i">nave sanza nocchiero in gran tempesta, non donna di province, ma bordello</hi>” è l’originale – il messaggio è arrivato chiaro e forte , tanto da scatenare una mezza lite con l’ambasciatore italiano negli Stato Uniti, Giulio Terzi, <ref target="http://notizie.virgilio.it/notizie/esteri/2010/09_settembre/17/farnesina_articolo_fp_su_italia_bordello_state_falso_e_fazioso,26096761.html">che si è detto indignato per il paragone</ref>.</p>
    <p>La citazione dalla Divina Commedia non nasconde la trafila di giudizi. Scrive <hi rend="#b">James</hi><hi rend="#b">Walston</hi>, professore di Relazioni internazionali all’Università america di Roma, nel suo lungo articolo: “Donne e uomini, giornalisti e professionisti, hanno dato via le loro menti e i loro principi, anziché i loro corpi”. Ma anche quelli servono: “Alcune donne arrivano in Parlamento attraverso una camera da letto” scrive Fp senza mezzi termini.</p>
    <p>In realtà l’articolo è una lunga analisi della politica italiana, ben oltre i suoi vizi e vizietti. Scrive infatti Walston: “Dalla fine di luglio manca una chiara leadership, ma nell’ultimo periodo l’assenza di orientamento è diventata parossistica”. E aggiunge: “Berlusconi ha passato la gran parte del mese di agosto a minacciare elezioni anticipate solo per far rientrare il riottoso Gianfranco Fini”. E qui Dante si spiega: “Citarlo, lo ammetto, è l’ultima risorsa di un furfantello o di uno scribacchino pigro, ma questa citazione è troppo calzante per non farlo”. Quanto alla politica estera, scrive ironico, i successi con l’amico Putin e il leader libico Gheddafi non hanno impedito “l’imbarazzante scena di navi donate dall’Italia alla Libia che sparano su un peschereccio italiano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>