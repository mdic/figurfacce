<doc sitename="Il Fatto Quotidiano" title="Dopo 38 giorni Berlusconi condanna la guerra: &quot;Aggressione militare inaccettabile&quot;" author="F Q" date="2022-04-02" url="https://www.ilfattoquotidiano.it/2022/04/02/dopo-38-giorni-berlusconi-condanna-la-guerra-in-ucraina-aggressione-militare-inaccettabile-ma-ancora-una-volta-non-fa-il-nome-di-putin/6546708/" hostname="ilfattoquotidiano.it" description="Ma ancora una volta l'uomo di Arcore non fa il nome di Putin [Leggi]" categories="Politica" tags="Gianfranco Rotondi;Guerra Russia Ucraina;Silvio Berlusconi;Vladimir Putin" fingerprint="27f2926ce00512ef">
  <main>
    <head rend="h1">Dopo 38 giorni Berlusconi condanna la guerra in Ucraina: ‘Aggressione militare inaccettabile’. Ma ancora una volta non fa il nome di Putin</head>
    <graphic src="https://st.ilfattoquotidiano.it/wp-content/uploads/2022/02/24/variant-med_1200x630-obj27041850-690x362.jpg"/>
    <p>Per la prima volta in 38 giorni <hi rend="#b">Silvio Berlusconi</hi> condanna l’invasione russa dell’Ucraina. “Abbiamo un duplice dovere: quello di<hi rend="#b"> lavorare per la pace</hi> e quello di fare la nostra parte con l’Alleanza atlantica, con l’Occidente, con l’Europa, per porre fine a un’<hi rend="#b">aggressione militare inaccettabile</hi>“, ha dichiarato il fondatore di Forza Italia nel saluto al congresso costituente di “Verde è popolare”, il nuovo soggetto politico dell’ex ministro <hi rend="#b">Gianfranco Rotondi</hi>. Finora Berlusconi si era sempre detto genericamente preoccupato “per la situazione internazionale” o “per l’escalation del conflitto”, senza mai condannare una delle due parti. <ref target="https://www.ilfattoquotidiano.it/2022/03/24/berlusconi-non-sa-dire-putin-da-quando-e-iniziata-la-guerra-non-ha-mai-pronunciato-il-nome-del-suo-vecchio-amico-russo/6535145/">Ma ancora non è riuscito a pronunciare il nome del presidente russo Vladimir Putin, a cui è legato da un antico rapporto di amicizia</ref> e da cui non ha mai ufficialmente preso le distanze.</p>
    <p>“Berlusconi ha fatto tutto quello che poteva per fare cessare la guerra e non ci sono tentennamenti nella partecipazione alla Nato e all’Occidente”, lo giustifica su <hi rend="#i">RaiNews </hi>il coordinatore nazionale del partito <hi rend="#b">Antonio Tajani</hi>. Mentre il segretario di Sinistra italiana<hi rend="#b"> Nicola Fratoianni</hi> infierisce sull’omissione: “Vedo che Berlusconi considera l’invasione russa dell’Ucraina inaccettabile. Meno male. Berlusconi continua però ancora una volta a non nominare Putin. Chissà perché, forse è l’imbarazzo per averci fatto scampagnate, e pure quegli accordi per il gas di cui vediamo in questi giorni le conseguenze”, scrive su Twitter.</p>
    <quote><p>Vedo che</p><ref>#Berlusconi</ref>considera l’invasione russa di<ref>#Ucraina</ref>inaccettabile. Meno male. Berlusconi continua però ancora una volta a non nominare<ref>#Putin</ref>. Forse è l’imbarazzo per averci fatto scampagnate, e pure accordi per il<ref>#gas</ref>di cui vediamo in questi giorni le conseguenze.<ref>https://t.co/aAFABcrJSn</ref><ref>pic.twitter.com/KQQH65CwLY</ref><p>— nicola fratoianni (@NFratoianni)</p><ref>April 2, 2022</ref></quote>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>