<doc sitename="Il Fatto Quotidiano" title="Berlusconi è il più assente del Parlamento Ue: saltate quasi 1.700 votazioni" author="F Q" date="2022-01-19" url="https://www.ilfattoquotidiano.it/2022/01/19/berlusconi-e-il-piu-assente-del-parlamento-ue-saltate-quasi-1-700-votazioni-piu-del-leader-di-alba-dorata-finito-in-carcere-il-report/6461136/" hostname="ilfattoquotidiano.it" description="Si è presentato meno volte del leader di Alba Dorata arrestato ad aprile [LEGGI]" categories="Zonaeuro" tags="Parlamento Europeo;Silvio Berlusconi" fingerprint="f9ee3291ab7c02f">
  <main>
    <head rend="h1">Berlusconi è il più assente del Parlamento Ue: saltate quasi 1.700 votazioni, più del leader di Alba Dorata finito in carcere – Il report</head>
    <graphic src="https://st.ilfattoquotidiano.it/wp-content/uploads/2022/01/19/berlusconi-bruxelles-690x362.jpg"/>
    <p><hi rend="#b">Silvio Berlusconi</hi> è stato il <hi rend="#b">parlamentare europeo più assente</hi> di tutta la Plenaria, si è presentato meno volte alle votazioni anche di <hi rend="#b">Ioannis Lagos</hi>, uno dei leader di <hi rend="#b">Alba Dorata</hi> in carcere da aprile perché riconosciuto colpevole della costituzione di un’organizzazione criminale. È quanto emerge dai dati di ‘midterm’ sulla legislatura europea in corso e pubblicati nelle ultime ore sia da <hi rend="#i">VoteWatch</hi> che da <hi rend="#i">Politico</hi>.</p>
    <p>Secondo quanto emerso dall’analisi degli appelli, risulta che il fondatore di <hi rend="#b">Forza Italia</hi> è stato presente fisicamente o, quando concesso, da remoto ai lavori dell’Aula solo nel <hi rend="#b">59% circa dei casi</hi>, 1.700 votazioni circa. Nelle precisazioni fornite da <hi rend="#i">Politico</hi>, Berlusconi è stato inserito tra gli eurodeputati che “hanno dovuto far fronte a <hi rend="#b">problemi di salute</hi> o che hanno giustificato la propria assenza con la necessità di svolgere <hi rend="#b">trattamenti medici</hi>“. Come lui anche la compagna di partito europeo, il Ppe, la polacca <hi rend="#b">Janina Ochojska</hi> che è la seconda più assente del Parlamento, pur facendo registrare una percentuale di presenze del 65,2%. Seguono un’altra Popolare, <hi rend="#b">Sara Skyttedal</hi> (71,4%), che però è stata in <hi rend="#b">congedo di maternità</hi>, la liberale <hi rend="#b">Róża Thun und Hohenstein</hi> e l’eurodeputata del Ppe <hi rend="#b">Arba Kokalari</hi>, rispettivamente per problemi di salute e per maternità.</p>
    <p>Alla figura di Berlusconi, <hi rend="#i">Politico</hi> ha dedicato il capitolo riservato al parlamentare “più assente”, dove si legge che l’85enne, “da quando ha assunto il suo mandato nel 2019, ha perso molte votazioni”. E spiegano la sua assenza dall’aula anche con la sua “lotta contro il <hi rend="#b">Covid-19</hi>. Berlusconi è stato infettato dal virus nel settembre 2020 e ha lottato con i suoi sintomi per mesi”, scrivono specificando che l’ufficio di Berlusconi non ha risposto alle richieste di commento del media.</p>
    <p>Entrando nello specifico, il leader forzista <hi rend="#b">ha saltato quasi 1.700 votazioni</hi>, finendo in fondo alla classifica dei più presenti con un distacco di centinaia di voti.</p>
    <p>
      <hi rend="#b">Ha collaborato Vincenzo Genovese</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>