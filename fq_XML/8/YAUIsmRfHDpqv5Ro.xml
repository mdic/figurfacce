<doc sitename="Il Fatto Quotidiano" title="Berlusconi, a Bari l'udienza del processo sul caso escort. Ecco cosa è successo" author="F Q" date="2022-01-21" url="https://www.ilfattoquotidiano.it/2022/01/21/silvio-berlusconi-al-processo-su-caso-escort-acquisiti-verbali-del-ragionier-spinelli-la-procura-di-bari-rinuncia-a-intercettazioni/6463872/" hostname="ilfattoquotidiano.it" description="Gli inquirenti hanno rinunciato a cinque intercettazioni" categories="Giustizia" tags="Caso Escort Bari;Escort;Gianpaolo Tarantini;Silvio Berlusconi" fingerprint="e9f87761faaed627">
  <main>
    <head rend="h1">Silvio Berlusconi, al processo su caso escort acquisiti verbali del ragionier Spinelli. La procura di Bari rinuncia a intercettazioni</head>
    <graphic src="https://st.ilfattoquotidiano.it/wp-content/uploads/2021/10/24/berlusconi-690x362.jpg"/>
    <p>Un’acquisizione di verbali, una mancata audizione di un testimone e la rinuncia da parte della procura di Bari a cinque intercettazioni. È in sintesi la cronaca dell’udienza del processo in corso a Bari nel quale <hi rend="#b">Silvio Berlusconi</hi> è imputato per induzione a mentire nei confronti dell’imprenditore <hi rend="#b">Gianpaolo Tarantini,</hi><ref target="https://www.ilfattoquotidiano.it/2021/10/18/reclutamento-della-prostituzione-definitiva-la-condanna-a-gianpaolo-tarantini-due-anni-e-dieci-mesi-per-le-escort-a-casa-berlusconi/6358932/">condannato in via definitiva lo scorso ottobre per il reclutamento di escort da condurre in casa dell’ex premier.</ref></p>
    <p>Agli del processo sono state acquisite, su accordo di accusa e difesa, le dichiarazioni del ragioniere <hi rend="#b">Giuseppe Spinelli</hi>, il contabile dell’ex presidente del Consiglio citato come testimone. Spinelli è colui che, stando alle dichiarazioni rese ai pm di Milano nel febbraio 2015, avrebbe consegnato 10mila euro a una delle donne chiamate a testimoniare nel processo barese sulle escort “<hi rend="#b">apparentemente per coprire le spese di viaggio ma</hi> – si legge negli atti – finalizzati alla cosiddetta falsità giudiziale”, cioè perché mentisse nel processo. La stessa cosa che, secondo la Procura di Bari, Berlusconi avrebbe fatto con Tarantini tramite Valter Lavitola: pagarlo perché mentisse ai pm baresi durante le indagini sulle escort. Solo quattro giorni fa quattro giovani donne sono state rinviate a giudizio <ref target="https://www.ilfattoquotidiano.it/2022/01/17/bari-negarono-sesso-a-pagamento-con-berlusconi-quattro-ragazze-rinviate-a-giudizio-per-falsa-testimonianza/6459252/">con l’accusa di aver negato di aver avuto rapporti sessuali a pagamento</ref>. Tra gli imputati c’è anche l’ex autista di Tarantini.</p>
    <p>In apertura di udienza oggi i difensori di Berlusconi, gli avvocati Roberto Sisto e Valentina Bolis, hanno chiesto la trasmissione alla Camera dei deputati della <hi rend="#b">richiesta di autorizzazione</hi> all’utilizzazione di 5 intercettazioni telefoniche nelle quali Berlusconi parla con Valter Lavitola, l’ex direttore dell’Avanti ritenuto dalla Procura di Bari il tramite tra l’ex premier e Tarantini. La Procura ha quindi per il momento rinunciato alla richiesta di trascrizione di quelle intercettazioni.</p>
    <p>L’accusa, rappresentata dalla ex pm barese Eugenia Pontassuglia (attualmente sostituta della Direzione nazionale Antimafia applicata al processo su Berlusconi e già nominata procuratrice di Taranto), ha depositato anche la <hi rend="#b">recente sentenza della Cassazione sul processo escort</hi> che ha reso irrevocabile la condanna di Tarantini, “ai fini – ha detto la pm in aula – della prova dell’attività di prostituzione che veniva svolta nelle residenze” dell’ex presidente del Consiglio. Nelle motivazioni del verdetto i giudici della Suprema corte scrivono l’attività di Tarantini<ref target="https://www.ilfattoquotidiano.it/2021/12/23/caso-escort-la-cassazione-conferma-frenetica-attivita-di-tarantini-per-reperire-donne-da-portare-a-casa-di-berlusconi/6435914/"> per reperire donne da portare nelle residenze dell’allora presidente del Consiglio era “frenetica”</ref>. Nella prossima udienza del 25 febbraio sarà sentito come testimone<hi rend="#b"> Rafael Chavez</hi>, ex collaboratore di Lavitola, citato già per oggi ma arrivato in Tribunale in ritardo, quando l’udienza era già finita. Il processo si celebra dinanzi al Tribunale monocratico, giudice Valentina Tripaldi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>