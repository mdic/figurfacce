<doc sitename="Il Fatto Quotidiano" title="Barbara Berlusconi al Tg1 per ricordare il padre Silvio: verso un ingresso in politica? Marina e Pier Silvio stanno a guardare (per ora) - Il Fatto Quotidiano" author="Andrea Conti" date="2024-06-12" url="https://www.ilfattoquotidiano.it/2024/06/12/barbara-berlusconi-al-tg1-per-ricordare-il-padre-silvio-verso-un-ingresso-in-politica-marina-e-pier-silvio-stanno-a-guardare-per-ora/7584382/" hostname="ilfattoquotidiano.it" description="Si prepara a scendere in campo come il padre Silvio?" categories="Televisione" tags="Marina Berlusconi;Pier Silvio Berlusconi;Silvio Berlusconi" fingerprint="afb3167b180bc139">
  <main>
    <p>Ad un anno di distanza dalla morte di <hi rend="#b">Silvio Berlusconi</hi> fioccano le iniziative dei figli e di Mediaset per ricordarlo. Fin qui tutto prevedibile, un po’ straniante che lo abbia fatto anche il <hi rend="#b">Tg1 con un contributo video in esclusiva</hi>. Infatti ieri sera è apparsa <hi rend="#b">Barbara Berlusconi</hi> per una intervista – realizzata a <hi rend="#b">Villa Belvedere a Macherio</hi> – al telegiornale del primo canale Rai. La terzogenita dell’ex leader di Forza Italia e <hi rend="#b">Veronica Lario</hi> ha spiazzato tutti.</p>
    <p>“<hi rend="#b">Mio padre ha cambiato l’Italia modernizzandola</hi>, – ha affermato Barbara – nell’imprenditoria, nello sport, nei media e soprattutto nella politica con l’introduzione del bipolarismo. <hi rend="#b">È stato molto amato perché ha sempre difeso la libertà come diritto naturale dell’uomo</hi> in contrapposizione a uno stato più oppressivo e non al servizio dei cittadini, come lui, invece, auspicava. E poi è stato certamente contrastato”. Poi l’attacco alla magistratura: “Silvio Berlusconi è stato certamente contrastato. <hi rend="#b">È stato il leader politico più perseguitato al mondo con più di 4.000 mila udienze, 86 processi</hi>. Un accanimento da parte di una parte della magistratura politicizzata che è durato quasi 30 anni e che ne ha gravemente compromesso la salute”. Infine un desiderio per la componente del Cda di Fininvest: “<hi rend="#b">Mi auguro che venga presto approvata in Parlamento la riforma della giustizia</hi>“.</p>
    <p>L’intervista, forse non a caso, è stata realizzata a Villa Belvedere. <hi rend="#b">Lo stesso luogo dove Silvio Berlusconi nel 1994 registrò il famoso videomessaggio sulla discesa in campo</hi>. “Avevo solo dieci anni allora, ricordo tutto perché ero qui. Ricordo le troupe e il trambusto e ricordo la sua emozione e la sua convinzione”. Sicura di sé e con rigore che non ha lasciato nessuno indifferente, Barbara Berlusconi sembra quasi abbia fatto un passo in avanti per la discesa in campo o anche prendere il mano le redini di Forza Italia, che ha “tenuto botta” alle ultime elezioni Europee. <hi rend="#b">E gli altri fratelli, in primis Marina e Pier Silvio? </hi>Entrambi più volte hanno sottolineato che non hanno alcuna intenzione di scendere in campo, nonostante molti <hi rend="#i">rumors</hi> si siano avvicendati in questi mesi e negli anni. I due stanno (per ora) ad osservare le mosse di Barbara, in attesa di ulteriori sviluppi.</p>
    <p><hi rend="#b">PIER SILVIO BERLUSCONI: “MIO PADRE È AMORE” </hi>– Se da una parte Barbara è apparsa al Tg1, dall’altra Pier Silvio Berlusconi con un filo di commozione ha radunato, ieri sera <hi rend="#b">a Cologno Monzese allo Studio 20, </hi>tutti gli impiegati e maestranze<hi rend="#b"> Mediaset </hi>per commemorare il fondatore dell’azienda. “Mio padre è stato un uomo eccezionale nel vero senso della parola. – ha detto Pier Silvio – <hi rend="#b">Il suo garbo, la sua umanità, la sua combattività e la sua generosità oggi sono riconosciuti da tutti e da tutti sono apprezzati</hi>. E penso che questo sia un grandissimo merito e forse il suo più grande lascito. Io ho avuto la fortuna di poter ricordare mio padre in diverse occasioni. E ho citato le parole a lui più care: libertà, rispetto e futuro. Bene, oggi voglio usare la parola che più di tutte lo rappresenta. Una parola disarmante per la sua semplicità. Ma anche la parola più forte, più potente e universale di tutte: <hi rend="#b">Silvio Berlusconi, mio padre, è amore!</hi> Mio padre aveva una capacità unica di amare e di farsi amare. Mio padre è amore per la vita. Amore per la famiglia. Amore per il lavoro. E amore incondizionato per il suo Paese”.</p>
    <p><hi rend="#b">LA DEDICA DEI CINQUE FIGLI SUI QUOTIDIANI </hi>– Il cinque figli di Silvio Berlusconi hanno voluto ricordare oggi il padre con una intera pagina a pagamento sui principali quotidiani nazionali. La frase che hanno dedicato all’ex leader di Forza Italia è “<hi rend="#b">Dolcissimo papà, il tuo amore vivrà sempre dentro di noì. Firmato ‘Marina, Pier Silvio, Barbara, Eleonora e Luigi</hi>”. Sotto appare l’immagine dell’ex premier che, fotografato di profilo, sorride.</p>
    <p><hi rend="#b">“CARO PRESIDENTE, UN ANNO DOPO” </hi>– Infine già stamattina circolano sui social ufficiali dell’azienda e anche sui canali di “Verissimo”, le anticipazioni delle immagini di un video “<hi rend="#b">Caro Presidente, un anno dopo</hi>” che sarà programmato integralmente in simulcast su tutti i canali Mediaset, stasera dalle 20:30. Il documento di<hi rend="#b"> Toni Capuozzo, con la regia di Roberto Burchielli</hi>, ricorderà il Cavaliere con le immagini delle persone a lui più vicine, gli affetti più cari, i figli, dal più giovane Luigi a Eleonora, Barbara, Pier Silvio e Marina, uniti nell’amore verso il padre, e il fratello Paolo.</p>
  </main>
  <comments/>
</doc>