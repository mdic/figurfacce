<doc sitename="Il Fatto Quotidiano" title="Bersani chiude l'assemblea Pd a Varese &quot;Tutte le forze si uniscano. Per la democrazia&quot; - Il Fatto Quotidiano" author="RQuotidiano" date="2010-10-09" url="http://www.ilfattoquotidiano.it/2010/10/09/bersani-chiude-lassemblea-pd-a-varese-tutte-le-forze-si-uniscano-per-la-democrazia/70487/" hostname="ilfattoquotidiano.it" description="“Ci dobbiamo rivolgere a tutte le forze interessate a mettere in sicurezza la democrazia italiana”. Pierluigi Bersani chiude la due giorni programmatica organizzata dal Partito democratico a Busto Arsizio, in provincia di Varese, chiedendo un fronte compatto contro il berlusconismo: “Siamo pronti ad un governo di transizione che cambi la legge elettorale e affinchè si …" categories="Politica" tags="Assemblea;Busto Arsizio;PD;Pier Luigi Bersani;Silvio Berlusconi;Varese" fingerprint="ae8f13ed7c3e4f2d">
  <main>
    <head rend="h1">Bersani chiude l’assemblea Pd a Varese <lb/>“Tutte le forze si uniscano. Per la democrazia”</head>
    <p><ref target="http://www.ilfattoquotidiano.it/wp-content/uploads/2010/10/bersani_interna.jpg"/>“Ci dobbiamo rivolgere a tutte le forze interessate a mettere in sicurezza la democrazia italiana”. <graphic src="http://www.ilfattoquotidiano.it/wp-content/uploads/2010/10/bersani_interna.jpg" title="bersani_interna"/></p>
    <p><hi rend="#b">Pierluigi Bersani</hi>chiude la due giorni programmatica organizzata dal Partito democratico a Busto Arsizio, in provincia di Varese, chiedendo un fronte compatto contro il berlusconismo: “Siamo pronti ad un governo di transizione che cambi la legge elettorale e affinchè si possa andare a elezioni, guardando avanti e non traccheggiando”.</p>
    <p>L’intervento del segretario era il momento più atteso dell’Assemblea nazionale. Curiosità anche per la scelta della location, nel cuore della provincia del nord, dove l’asse Lega-Pdl va ben oltre il 60 per cento dei consensi. “Non e’ vero chesiamo stranieri al nord”, ha chiarito Bersani. “Abbiamo delle responsabilità ma il sogno e il progetto di Bossi e Berlusconi sono falliti. Il nord è stato tradito così come l’intera Italia è stata tradita”.</p>
    <p>Secondo il segretario del Pd non è vero che il metodo di governo berlusconiano sia arrivato al capolinea: “Il secondo tempo di Berlusconi è la fase piu’ pericolosa. C’e’ una forza ideologica e mediatica, un conformismo difficile da superare. Qualcuno adesso comincia a lamentarsi e critica Berlusconi, ma allo stesso tempo dice ‘si’ pero’ anche il Pd…’: c’e’ un terzismo nobile, ma c’e’ anche quello di Don Abbondio e dei sepolcri imbiancati”. A proposito della forza mediatica del premier, non è mancato un riferimento ai dossieraggi dei giornali di proprietà del premier o a lui vicini: “Se ci siano dossier in giro non lo so, però c’è paura in giro; io no, ma c’è paura in giro, non solo a Roma”.</p>
    <p>Un passaggio sul programma, con riferimenti all’immigrazione: “Non vogliamo essere buoni ma razionali. Un Paese che vuole crescere deve avere una quota di immigrati. Il fenomeno porta vantaggi ma anche discordie e problemi. Bisogna dividere equamente le due cose. Non è possibile – ha aggiunto – che i vantaggi vadano tutti da una parte e i disordini tutti alle fasce basse della popolazione. Se arriva un povero non è possibile che paghi un altro povero”. Poi di nuovo la situazione politica. “Oggi il governo e’ Berlusconi-Bossi-Cuffaro ce ne rendiamo conto?Bisogna costruire l’alternativa, ma – ha aggiunto – senza il Pd non si vince, quindi chi maltratta il Pd rifletta perché di nuovo rischia di tenersi Berlusconi. Senza di noi Berlusconi non va a casa”. Dunque, “il Pd discute con tutti ma non fa la salmeria di nessun. Non ci sta a tutti i prezzi con nessuno, perche’ Pd ha un suo progetto di Italia, pronto a discutere, ma non gli utili idioti di qualcos’altro”. Poi la promessa: “Avremo il fisico per esere il traino dell’alternativa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>