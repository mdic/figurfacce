<doc sitename="Il Fatto Quotidiano" title="Riforma giustizia, il pm Albamonte: &quot;Non voglio fare il passa-veline della polizia, né finire sotto il controllo del governo&quot;. Su La7 - Il Fatto Quotidiano" author="F Q" date="2024-06-01" url="https://www.ilfattoquotidiano.it/2024/06/01/riforma-giustizia-il-pm-albamonte-non-voglio-fare-il-passa-veline-della-polizia-ne-finire-sotto-il-controllo-del-governo-su-la7/7570891/" hostname="ilfattoquotidiano.it" description="&quot;Non voglio fare il pm del nuovo regime&quot;. Il magistrato Albamonte smonta la riforma Nordio della giustizia, scontrandosi con Sisto (Forza Italia)" categories="Giustizia" tags="Francesco Paolo Sisto;Riforma della Giustizia;Silvio Berlusconi" fingerprint="e973a838c74f08a9">
  <main><p>Scontro acceso a <ref target="http://www.la7.it/tagada">Tagadà</ref> (La7) tra il viceministro della Giustizia </p><p><hi rend="#b">Francesco Paolo Sisto</hi>ed</p><p><hi rend="#b">Eugenio Albamonte</hi>, pm della Procura di Roma,</p><p><ref target="https://www.ilfattoquotidiano.it/2024/05/29/separazione-carriere-il-cdm-vara-la-riforma-due-csm-distinti-e-scelti-con-sorteggio-secco-tajani-esulta-coronato-il-sogno-di-berlusconi/7566933/">sulla</ref></p><hi rend="#b">separazione delle carriere</hi>varata dal Consiglio dei ministri.<p>L’ex presidente dell’Anm è estremamente critico con la riforma Nordio della giustizia: “<hi rend="#b">Io non voglio fare il pm nel nuovo regime.</hi> Da quando sono entrato in magistratura, ho sempre fatto il pm e non voglio farlo più, perché <hi rend="#b">non voglio essere né quello che passa al giudice le veline della polizia, né voglio andare a finire sotto il controllo dell’esecutivo</hi>. In tutti i paesi in cui c’è la separazione delle carriere – spiega – cioè in Portogallo, in Francia, in Spagna, il pm prima o dopo è finito sotto il controllo dell’esecutivo. <hi rend="#b">Non esiste un pm separato e autonomo.</hi> Quindi, se questo non avviene adesso, succederà dopo. È inevitabile, perché i sistemi costituzionali funzionano in un certo modo e Sisto può dire tutto quello che vuole, ma non può inventarsi un suo sistema costituzionale”.</p><p>Sisto gesticola e smentisce, ma il magistrato rincara: “<hi rend="#b">Questa riforma viene intestata a Berlusconi</hi>, ma Berlusconi era per caso il paladino dell’efficienza e dell’efficacia dell’effettività dell’azione penale? Non mi sembra, <hi rend="#b">mi pare che tutta la sua storia sia legata al tentativo di sottrarsi ai processi e alle indagini</hi> – aggiunge – Una riforma concepita e glorificata in quel côté da un governo che <hi rend="#b">elimina l’abuso d’ufficio</hi>, che <hi rend="#b">vuole cancellare il traffico d’influenze</hi>, che <hi rend="#b">vuole togliere le intercettazioni per la corruzione</hi>, vuole rafforzare il giudice o vuole minare l’autonomia del pm? Mi pare ovvia la risposta”.</p><p>“Ma non è vero – ripete più volte Sisto – L’abbiamo pure scritto che non intendiamo toccare l’autonomia e l’indipendenza del pm. Non si può dire che quello che è scritto non è vero se noi l’abbiamo scritto. La verità è che <hi rend="#b">secondo voi le riforme costituzionali non si devono fare</hi>. Purtroppo per voi sono previste”.<lb/> “<hi rend="#b">Quelle sbagliate no</hi>“, commenta Albamonte.<lb/> “<hi rend="#b">Non siete voi a dirlo</hi> – ribatte il parlamentare di Forza Italia – Voi potete criticarle ma c’è un Parlamento che scrive le leggi”.</p><p>“<hi rend="#b">Finché abbiamo la libertà di parola lo possiamo dire</hi> oppure non possiamo più esprimerci?”, chiede sarcasticamente il magistrato.<lb/> “Certo – risponde Sisto – Ma voler imporre al Parlamento delle scelte non è consentito a nessuno”.<lb/> “Veramente non è nelle nostre possibilità imporre niente a nessuno”, controbatte Albamonte.</p><p>“La rappresentanza del popolo italiano non è della magistratura ma del Parlamento – rilancia Sisto – Voi applicate le leggi e nessuno vi deve disturbare nell’applicare le leggi”.<lb/> Albamonte sorride e commenta: “Questo non è vero”.<lb/> “Le leggi – continua Sisto – le scrive il Parlamento su mandato dei cittadini italiani. Questo voglio che sia chiaro”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>