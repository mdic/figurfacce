<doc sitename="Il Fatto Quotidiano" title="Silvio Berlusconi assente in Tribunale a Monza. Il pm: &quot;Ma andare allo stadio è più stressante&quot;" author="F Q" date="2022-02-16" url="https://www.ilfattoquotidiano.it/2022/02/16/silvio-berlusconi-non-va-in-tribunale-a-monza-il-pm-allo-stadio-e-andato-e-piu-stressante-che-testimoniare-in-aula/6495474/" hostname="ilfattoquotidiano.it" description="Berlusconi non va in Tribunale: ha presentato un certificato medico. Nel fine settimana però era allo stadio per la partita di calcio del suo Monza" categories="Giustizia" tags="Silvio Berlusconi" fingerprint="e9c852e7bb4d0731">
  <main>
    <head rend="h1">Silvio Berlusconi non va in Tribunale a Monza. Il pm: “Allo stadio è andato, è più stressante che testimoniare in Aula”</head>
    <graphic src="https://st.ilfattoquotidiano.it/wp-content/uploads/2022/02/16/Berlusconi-3-690x362.jpg"/>
    <p>“È <hi rend="#b">più stressante</hi> andare allo stadio” che testimoniare in un processo: il pm <hi rend="#b">Rosario Ferracane</hi> ha commentato così l’assenza per motivi di salute di<hi rend="#b"> Silvio Berlusconi</hi>, che era atteso in <hi rend="#b">Tribunale</hi> a Monza dove l’ex Olgettina <hi rend="#b">Giovanna Rigato</hi> è a processo per <hi rend="#b">tentata estorsione</hi> nei suoi confronti. Il presidente di Forza Italia ha infatti<ref target="https://www.ilfattoquotidiano.it/in-edicola/articoli/2022/02/15/b-non-sara-in-aula-ma-sabato-era-allo-stadio-a-monza/6493832/"> presentato una istanza di rinvio per legittimo impedimento</ref>, ma solo questo fine settimana era presente allo stadio per seguire la partita del suo Monza contro la Spal. Anzi, al termine della gara Berlusconi in conferenza stampa aveva pure specificato: “Per la prossima partita con il Pisa <hi rend="#b">sarò qui</hi>“.</p>
    <p>“Non si capisce come possa essere più stressante stare in aula di Tribunale a testimoniare in processo <hi rend="#b">dove si è parte offesa</hi>, rispetto all’<hi rend="#b">adrenalina</hi> di una partita di calcio”, ha sottolineato in aula anche l’avvocato difensore di Giovanna Rigato,<hi rend="#b"> Stefano Gerunda</hi>. Berlusconi aveva recapitato già venerdì scorso (10 febbraio), tramite il suo avvocato<hi rend="#b"> Salvatore Pino</hi>, un <hi rend="#b">certificato medico</hi> per giustificare la sua assenza in aula, salvo poi però presenziare allo stadio alla partita del Monza. E’ verso la fine dell’udienza che prima il magistrato e poi l’avvocato difensore hanno criticato l’assenza di Berlusconi. Critiche a cui l’avvocato Pino ha risposto dicendo che “stare in aula é decisamente <hi rend="#b">più stressante</hi>“. Silvio Berlusconi verrà sentito, unitamente al ragionier <hi rend="#b">Giuseppe Spinelli</hi> e <hi rend="#b">Francesca Cipriani</hi>, il prossimo 18 ottobre. Essendo testimone citato dall’accusa oltre che parte lesa, il leader di Fi dovrà infatti rendere comunque la sua testimonianza in aula, a meno che non vi sia una rinuncia del pm Rosario Ferracane.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>