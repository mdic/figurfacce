<doc sitename="Il Fatto Quotidiano" title="Dieci ore di resa dei conti Tra i corridoi della Camera - Il Fatto Quotidiano" author="Luca Telese" date="2010-07-30" url="http://www.ilfattoquotidiano.it/2010/07/30/dieci-ore-di-resa-dei-contitra-i-corridoi-della-camera/45700/" hostname="ilfattoquotidiano.it" description="Bee-ep, bee-ep, bee-ep. bee-ep! E alla fine arriva il grande giorno della resa dei conti, con l’aria dei grandi eventi, il cicalino che suona per chiamare al voto i deputati, l’aula che ribolle, il giardino che si affolla di capannelli, e i grandi leader che sfilano come saette. Arriva il grande giorno della resa dei …" categories="Politica" tags="Gianfranco Fini;Silvio Berlusconi" fingerprint="29bd62beda2fd123">
  <main>
    <head rend="h1">Dieci ore di resa dei conti <lb/>Tra i corridoi della Camera</head>
    <p>Bee-ep, bee-ep, bee-ep. bee-ep! E alla fine arriva il grande giorno della resa dei conti, con l’aria dei grandi eventi, il cicalino che suona per chiamare al voto i deputati, l’aula che ribolle, il giardino che si affolla di capannelli, e i grandi leader che sfilano come saette.<hi rend="#b"> Arriva il grande giorno della resa dei conti</hi> con i tamburi che rullano, i domatori che brandiscono cerchi di fuoco, e i finiani che se ne vanno dal Pdl, un popolo in diaspora, costretti a formare un nuovo gruppo da un documento che<hi rend="#b"> Silvio Berlusconi</hi> ha voluto duro, durissimo, spietato: sospensione per tre di loro (con in testa<hi rend="#b"> Italo Bocchino</hi>) e dura reprimenda per il presidente della Camera. Curiosa, la politica: il documento ancora non c’è, anzi, è in fase di scrittura, ma tutti ne parlano, tutti lo pesano, lo valutano.<lb/> I boatos dicono che fino all’ultimo le colombe dell’entourage hanno consigliato a Berlusconi di essere prudente o magnanimo. E che lui non ne ha voluto sapere: “Li voglio fuori!”. Ha vinto la linea dei falchi, come <hi rend="#b">Giorgio Stracquadanio</hi>, l’uomo del Predellino, che ieri passeggiava per il Transatlantico serafico e ieratico: “Io a Berlusconi ho dato un solo consiglio: se vuoi che il centrodestra si salvi devi espellere il tumore dal corpo del Pdl”. Solo che i finiani resteranno nella maggioranza, numericamente pesanti, e quindi essenziali. Bocchino, che di tutta l’operazione è stato uno dei principali registi, arriva anche lui tranquillo, come se andasse ad una scampagnata tenendo per mano le due figlie: “Hanno voluto esserci, vengono in ufficio al gruppo”. Che cosa succede? “In realtà è semplice: se nel documento ci sarà una sola parola di censura per Fini noi faremo un nostro gruppo, autonomo, nel centrodestra, e – a parte la fiducia – contratteremo il nostro sostegno sui singoli temi”.<hi rend="#b">Un altro gruppo di maggioranza come la Lega o come l’Mpa di Lombardo</hi>. Ma al premier conviene? Non sono in pochi ad essere scettici su questo. Ad esempio <hi rend="#b">Marcello De Angelis</hi>, uno dei cervelli della corrente alemanniana, uno che sta a metà fra i seguaci del presidente della Camera e gli ortodossi del Pdl: “Io non andrò a fare il gruppo – spiega – ma questa via disciplinare finisce per rafforzare Fini. Sono partiti con l’idea che nessuno lo avrebbe seguito, adesso c’è il dubbio che altri potrebbero seguirlo”.<lb/> E infatti, per tutto il pomeriggio ci si chiede se questa cronaca di una morte annunciata possa prevedere un altro copione, un colpo di scena. De Angelis aspetta novità da<hi rend="#b"> Niccolò Ghedini </hi>che fa la spola tra Berlusconi e l’aula. Parla anche <hi rend="#b">Alessandra Mussolini</hi>, un’altra che resterebbe nel Pdl: “Per me Fini è la mamma e Berlusconi il papà. Però devo dire che questa divisione è una follia, ci indebolisce tutti”: Dà anche le percentuali, a La Zanzara: “La colpa è al 60% di Berlusconi e al 40 di Fini”. Su un divanetto c’è <hi rend="#b">Enzo Raisi</hi>, un altro della lista nera. Gli chiedi se saranno davvero in trenta a seguire Fini. Lui si mette a battere l’appello sulla punta delle dita: “Io, Granata, Lo Presti, Barbareschi, Menia, che è amico di Fini e anche se ha dei dubbi ci sarà perché è una bella persona, Briguglio, Della Vedova…”. Ancora Bocchino: “Ci sono dei nomi che teniamo coperti: avrete delle sorprese”. Nel giardinetto <hi rend="#b">Flavia Perina </hi>fumatrice accanita sospira: “Non capisco la vostra sorpresa. Ma capisco quella dei berlusconiani nello scoprire che ci sono persone che non sono politicamente in vendita. Abbiamo una cultura politica, sappiamo farla”.<lb/> Arriva <hi rend="#b">Gianfranco Paglia</hi>, l’ex parà in sedia a rotelle: “Perché vado? Semplice, perché non è un tradimento: restiamo nella maggioranza”. <hi rend="#b">Adolfo Urso</hi>, che parla su un divanetto ad Anna La Rosa: “L’unica sorpresa possibile è se ci sarà una conciliazione. Io tifo per una conciliazione”. Anche lui è pronto a fare il gruppo? Sorriso sornione: “Saremo in 35… Alla cena di Barbareschi questa sera”. Ci gioca su, il viceministro. Ma mica tanto: Berlusconi al compleanno di Rotondi, lui alla cena dei ribelli. E Raisi: “Ma perché tutti questi conti? Guardate chi sorride. Cioè noi”. Però c’è anche qualcun altro che sorride nel giardinetto. È <hi rend="#b">Pier Ferdinando Casini</hi>, seduto su una panchina e circondato dai suoi. C’è Savino Pezzotta che inveisce contro Marchionne, c’è Angelo Sanza che dice, come se confessasse un peccatuccio: “Pier, ho fatto un comunicato pro Vendola…”. Casini li prende in giro: “Purtroppo, al contrario di Berlusconi, non ho più io i probiviri. Non vi posso espellere”. Ma ride sotto i baffi, Casini, perché la nascita del nuovo partito fa crescere il valore del suo gruppo parlamentare.<lb/> È vero che il premier ha incontrato i centristi con il mal di pancia: Tanoni, la Melchiorre, persino Villari. Ma questo piccolo calciomercato – e nel centrodestra lo sanno tutti – non tiene in piedi un governo. Allora glielo chiedi a Casini: “A novembre entrate nella maggioranza?”. Sorride: “Sei pazzo? A novembre facciamo il governissimo”. E intanto – bee-ep, bee-p – si vota, c’è da nominare Vietti al Csm, ed ecco anche lui, con la pochette in tasca, nel crocchio dell’Udc. Arriva <hi rend="#b">Giancarlo Lehner</hi>, fedelissimo berlusconiano, e la butta lì: “Ragazzi, non avete capito nulla: questi qui, quando li cacciamo fuori, si dissolvono”.<lb/> Sarà. Ma se nasce un gruppo parlamentare di 33 persone, con quattro sottosegretari, un ministro e un presidente della Camera peserà eccome. Infatti persino <hi rend="#b">Andrea Ronchi</hi>, titubante fino all’ultimo, ha messo la sua firma preventiva. Come restare nel Pdl se ci fossero provvedimenti disciplinari? Come abbandonare Fini? E come sopravvivere in un partito monarchico? Bocchino allarga le braccia: “In realtà è stata proprio questa tentazione monarchica a farci raccogliere consensi”. Il giorno vola, alle nove arriva il documento dei berlusconiani, si arriva alla resa dei conti con i falchi che vincono e le colombe azzurre che si domandano se alla fine il Cavaliere non abbia regalato un partito a Fini con un errore politico. Bee-ep, Bee-ep, bee-ep.</p>
    <p>
      <hi rend="#i">dal Fatto Quotidiano del 30 luglio 2010</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>