<doc sitename="Il Fatto Quotidiano" title="Silvio Berlusconi si sposa con Marta Fascina? &quot;Annuncio imminente&quot; - Il Fatto Quotidiano" author="F Q" date="2022-02-22" url="https://www.ilfattoquotidiano.it/2022/02/22/silvio-berlusconi-si-sposa-con-marta-fascina-annuncio-imminente/6502603/" hostname="ilfattoquotidiano.it" description="&quot;SILVIO BERLUSCONI SI SPOSA CON MARTA FASCINA&quot; L'indiscrezione: &quot;L'annuncio è imminente, ma Veronica Lario e i figli sono contrari&quot;" categories="Attualità" tags="Silvio Berlusconi" fingerprint="5e26524e13bcc408">
  <main>
    <p>La torta con gli auguri per San Valentino, il bacio appassionato allo stadio dopo il gol del Monza, la passeggiata mano nella mano in riva al lago nel centro di Lecco: <hi rend="#b">Silvio Berlusconi e Marta Fascina sono più innamorati che mai</hi> e si godono la vita da “piccioncini”. Tanto che arrivano le voci di un possibile matrimonio. A rilanciarle è il quotidiano <hi rend="#i">Liber</hi>o, ripreso poi anche da<hi rend="#i"> Open</hi>: si parla di un <hi rend="#b">“annuncio imminente”</hi> e di una “<hi rend="#b">resistenza da parte dei figli di Veronica Lario”</hi>. L’attenzione si è subito concentrata sul tema dell’<hi rend="#b">eredità</hi> milionaria di Silvio Berlusconi: i due già convivono, ma la convivenza non comporta diritti di successione, al contrario del matrimonio.</p>
    <p>Se l’indiscrezione dovesse trovare conferme ufficiali, si tratterebbero delle terze nozze per l’ex Cavaliere 85enne, dopo quelli con Carla Dall’Oglio e con Veronica Lario, appunto. Silvio Berlusconi e Marta Fascina, deputata 32enne di Forza Italia, <hi rend="#b">si frequentano ormai da un paio d’anni</hi>: le prime foto insieme risalgono all’agosto del 2020, durante le vacanze in Sardegna. Il loro è un rapporto ormai conclamato nonostante tendano a mantenere riservatezza sul rapporto di coppia, fatta eccezione per <ref target="https://www.ilfattoquotidiano.it/2021/07/02/silvio-berlusconi-la-foto-a-letto-postata-dalla-fidanzata-marta-fascina/6248912/"> qualche foto più ‘intima’ (poi prontamente cancellata) </ref>postata sul profilo social da Fascina.</p>
  </main>
  <comments/>
</doc>