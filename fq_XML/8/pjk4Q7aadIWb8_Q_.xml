<doc sitename="Il Fatto Quotidiano" title="Fini: Non ho nulla da temere dalla vicenda monegasca. Sorpreso sull'appartamento dato in locazione a G.Tulliani - Il Fatto Quotidiano" author="RQuotidiano" date="2010-08-08" url="http://www.ilfattoquotidiano.it/2010/08/08/fini-non-ho-nulla-da-temere-dalla-vicenda-monegasca-sorpreso-sullappartamento-dato-in-locazione-a-g-tulliani/48751/" hostname="ilfattoquotidiano.it" description="Riportiamo il testo della nota diffusa ieri dal Presidente della Camera Gianfranco Fini Un’inchiesta della Magistratura accerterà se sulla vicenda della casa a Montecarlo sono state commesse irregolarità o violazioni di legge. E’ la ragione per cui mi sono fino ad oggi limitato ad affermare “Ben vengano le indagini”. A differenza di altri non ho …" categories="Fatti quotidiani" tags="Elisabetta Tulliani;Gianfranco Fini;Inchieste;Montecarlo;Silvio Berlusconi" fingerprint="a5adb532c9220821">
  <main>
    <head rend="h1">Fini: Non ho nulla da temere dalla vicenda monegasca. Sorpreso sull’appartamento dato in locazione a G.Tulliani</head>
    <p>
      <hi rend="#b">Riportiamo il testo della nota diffusa ieri dal Presidente della Camera Gianfranco Fini</hi>
    </p>
    <p>Un’inchiesta della Magistratura accerterà se sulla vicenda della casa a Montecarlo sono state commesse irregolarità o violazioni di legge. E’ la ragione per cui mi sono fino ad oggi limitato ad affermare “Ben vengano le indagini”. A differenza di altri non ho l’abitudine di strillare contro i magistrati comunisti…</p>
    <p>Secondo molti la rilevanza che il caso ha assunto dovrebbe spingermi a chiarire rapidamente, senza attendere interrogatori e rogatorie internazionali, alcuni punti non facilmente comprensibili per l’opinione pubblica. Premesso che il caso è diventato tale per l’ossessiva campagna mediatica dei giornali berlusconiani, che fingono di ignorare che la vicenda non ha ad oggetto soldi o beni pubblici ma solo la gestione di una eredità a favore di A.N., sento comunque il dovere di fare chiarezza per ciò di cui sono a conoscenza.</p>
    <p><hi rend="#b">1)</hi> L’appartamento di Montecarlo (peraltro di modeste dimensioni) fu valutato, quando venne in possesso di A.N., circa quattrocentocinquanta milioni di lire e per tale valore fu regolarmente iscritto a bilancio. La stima fu fatta dalla società che amministra il condominio ed è stata spontaneamente esibita agli inquirenti insieme con gli altri documenti richiesti.</p>
    <p><hi rend="#b">2)</hi> Chi ebbe modo di visitare l’appartamento, l’On. <hi rend="#b">Lamorte</hi> e la Sig.ra <hi rend="#b">Marino</hi>, mia segretaria particolare, riferirono che esso era in condizioni fatiscenti, inabitabile senza cospicue spese di ristrutturazione.</p>
    <p><hi rend="#b">3)</hi> Non corrisponde al vero che siano state avanzate a me o, per quel che mi risulta, all’amministratore Sen Pontone o ad altri proposte formali di acquisto.</p>
    <p><hi rend="#b">4)</hi> Nel 2008 il Sig. Giancarlo Tulliani mi disse che, in base alle sue relazioni e conoscenze del settore immobiliare a Montecarlo, una società era interessata ad acquistare l’appartamento, notoriamente abbandonato da anni.</p>
    <p><hi rend="#b">5)</hi> Verificato dagli Uffici di A.N. che l’offerta di acquisto era superiore al valore stimato (trecentomila Euro a fronte di quattrocentocinquanta milioni di lire) e in ragione del fatto che il bene rappresentava unicamente un onere per A.N. (spese di condominio ed altro), autorizzai il Sen. Pontone alla vendita come accaduto altre volte in casi analoghi.</p>
    <p><hi rend="#b">6)</hi> Solo per restare nell’ambito dell’eredità Colleoni, alcuni terreni a Monterotondo, un appartamento ad Ostia ed uno in Viale Somalia a Roma furono venduti in tempi diversi con le medesime modalità. In nessuna occasione, a partire dalle assemblee nazionali convocate secondo statuto per l’approvazione dei bilanci, alcun dirigente di A.N. contestò o sollevò perplessità sulle avvenute vendite essendo evidente che la “giusta battaglia” cui faceva riferimento il testamento consisteva nel rafforzamento del partito anche attraverso nuovi introiti finanziari e non certo attraverso l’utilizzo di terreni o appartamenti (specie se all’estero) non necessari all’attività politica.</p>
    <p><hi rend="#b">7)</hi> La vendita dell’appartamento è avvenuta il 15 ottobre 2008 dinanzi al Notaio Aureglia Caruso e sulla natura giudica della società acquirente e sui successivi trasferimenti non so assolutamente nulla.</p>
    <p><hi rend="#b">8)</hi> Qualche tempo dopo la vendita ho appreso da Elisabetta Tulliani che il fratello Giancarlo aveva in locazione l’appartamento. La mia sorpresa ed il mio disappunto possono essere facilmente intuite. Questo è tutto. Una sola considerazione finale: in quasi trenta anni di impegno parlamentare non ho mai avuto problemi di sorta con la giustizia e non ho assolutamente niente da nascondere né tantomeno da temere per la vicenda monegasca. Pertanto, chi spera che in futuro io sia costretto a desistere dal porre il tema della trasparenza e della legalità nella politica è meglio che si rassegni….</p>
    <p>
      <hi rend="#b">Gianfranco Fini</hi>
    </p>
    <p>
      <hi rend="#b">8 agosto 2010</hi>
    </p>
    <p/>
    <p/>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>