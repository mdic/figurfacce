<doc sitename="Il Fatto Quotidiano" title="Fini, B. e il gioco del cerino - Il Fatto Quotidiano" author="Fabio Amato" date="2010-08-19" url="http://www.ilfattoquotidiano.it/2010/08/19/fare-futuro-berlusconismo-sinonimo-di-dossieraggio-e-ricatto/51425/" hostname="ilfattoquotidiano.it" description="Che ci sarà più da recuperare tra i finiani e Berlusconi? Ad un giorno dal vertice del Pdl che dovrebbe rilanciare il governo sugli ormai famosi quattro punti – federalismo, sud, giustizia e fisco – o sancire il definitivo crollo, a voler leggere solo le parole, la seconda ipotesi sembra quasi certa. Ma Fabio Granata …" categories="Politica" tags="Farefuturo;FLI;Governo;PDL;Silvio Berlusconi" fingerprint="efe54324c485322c">
  <main>
    <head rend="h1">Fini, B. e il gioco del cerino</head>
    <p>Che ci sarà più da recuperare tra i finiani e Berlusconi? Ad un giorno dal vertice del Pdl che dovrebbe rilanciare il governo sugli ormai famosi quattro punti – federalismo, sud, giustizia e fisco – o sancire il definitivo crollo, a voler leggere solo le parole, la seconda ipotesi sembra quasi certa. Ma Fabio Granata che scrive nel suo blog una lettera a Berlusconi e chiude con un ironico “Hasta la victoria presidente” è più di una coincidenza con Filippo Rossi che dalle colonne virtuali di <hi rend="#i">FareFuturo magazine</hi> si prende il lusso di smontare sedici anni di alleanza e dire: “Abbiamo capito adesso, c’eravamo sbagliati”. Messe insieme le due cose sembrano dire una cosa sola: fine. Ma possono anche significare ben altro. Perché se Fini non è uscito distrutto dallo scandalo – vero o presunto – sulla casa di Monaco, l’opportunità <hi rend="#b">politica</hi> in questo momento è tutta nelle mani dei finiani, a patto di non bruciarlo scontrandosi al proprio interno: lealtà formale nei voti di fiducia in cambio di reale peso nelle scelte di governo. Un tormento per Berlusconi, una opposizione interna che condiziona come e più di quella esterna perché sa di avere i numeri. Farcita da un lento logorio fatto di critiche, ironie e stilettate.</p>
    <p>
      <hi rend="#b">Il ‘pentimento’</hi>
    </p>
    <p>Di quali possano essere queste critiche, l’editoriale di FareFuturo è un assaggio. Dossieraggio, slogan, editti: il direttore di ffwebmagazine usa tre parole secche per definire Berlusconi che nessuno, neanche nel centrosinistra, aveva mai pronunciato nella stessa sequenza e con tanta libertà. Ma Fare Futuro fa di più e si spinge al pentimento, diretto e sbandierato, per non avere capito B: ”Nessuno – scrive Rossi – ci potrà più convincere che il <hi rend="#b">berlusconismo non coincida con il dossieraggio e con i ricatti, con la menzogna che diventa strumento</hi> per attaccare l’avversario e distruggerlo”. Il berlusconismo, prosegue il testo, si nutre di “<hi rend="#b">propaganda stupida e intontita, di slogan, di signorsì e di canzoncine ebeti da spot pubblicitario</hi>”.</p>
    <p>“Eravamo convinti – confessa Rossi – che fosse un semplice dibattito politico, il confronto tra due idee di centrodestra, e che tutto potesse scorrere nei canali della democrazia interna a un partito”. Certezze in base alle quali, spiega la fondazione, “abbiamo difeso per anni Berlusconi, sperando nella sua capacità di spiccare il volo e diventare un grande politico, uno statista”.</p>
    <p>Ma se volo c’è stato, assomiglia più alla picchiata di un falco che al librarsi di una colomba. Ora insomma, “che gli editti toccano da vicino, è fin troppo facile cambiare idea. <hi rend="#b">Oggi ha ragione chi dice: perché non ci avete pensato prima? </hi>Non c’è una risposta che non contempli un pizzico di vergogna. Un vergogna che, però, non prevede ora il silenzio, il ripetersi di un errore”.</p>
    <p>
      <hi rend="#b">Palla a Berlusconi</hi>
    </p>
    <p>Eppure, scrive Rossi, “intendiamoci, tutto questo poi non impedisce la politica, non impedisce di trovare accordi per governare il paese”. Parole che fanno il paio con i proclami di lealtà di Bocchino e che ancora una volta sembrano dire: “Non che ne andiamo noi, ci devi cacciare tu”. Oppure scendere nel terreno dei compromessi, della politica.</p>
    <p>Nello spazio molto ristretto che gli rimane, Berlusconi può scegliere due strade: staccare la spina al governo, rischiando di essere rimandato in Parlamento dal presidente della Repubblica senza maggioranza o peggio ancora di vedere una diversa maggioranza prendere il suo posto. Oppure cedere, condannandosi ad un sipario da simil-pentapartito che non gli si confà.</p>
    <p>Il premier sa che il logorio darebbe all’avversario interno il tempo di rafforzarsi e diventare un vero partito. Per questo le sta provando tutte. Da un lato le pressioni sul Quirinale e le inchieste. Dall’altra il ramoscello d’ulivo, con la chiamata di ieri a recuperare i moderati “uno per uno”, nella speranza di spaccare l’alleato-nemico. Entrambe le tattiche, tuttavia, sembrano non avere dato al momento i risultati sperati.</p>
    <p>Al contrario, potrebbe giocare a favore di B la scarsa coesione all’interno dell’area finiana. Dopo l’uscita di Rossi su <hi rend="#i">ffweb, </hi>infatti, dentro l’area di Fli è partita la corsa al distinguo. Prima da Silvano Moffa, che si è detto non rappresentato dalle parole dell’editoriale di Rossi, poi da una nota congiunta dei gruppi parlamentari di Futuro e libertà per l’Italia: “E’ fuorviante e strumentale – si legge – alimentare la polemica a partire da editoriali sicuramente fuori misura e che non impegnano i gruppi parlamentari e che in ogni caso non rappresentano ne’ dettano la linea politica che intendiamo seguire. Dovrebbe essere ovvio – prosegue la nota – ma e’ opportuno precisarlo, soprattutto quando ci si trova di fronte a professionisti del ‘pretesto’, che anziché affrontare l’impegno duro del confronto sulle tesi e sui problemi, preferiscono utilizzare libere e personali riflessioni intellettuali per motivare e giustificare l’unilaterale volontà di rottura”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>