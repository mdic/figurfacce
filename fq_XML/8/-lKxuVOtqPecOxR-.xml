<doc sitename="Il Fatto Quotidiano" title="Medvedev vuole l'aperitivo vista Duomo Berlusconi: Tranquillo Dmitrij ghe pensi mi' - Il Fatto Quotidiano" author="Davide Vecchi" date="2010-07-23" url="http://www.ilfattoquotidiano.it/2010/07/23/medvedev-vuole-laperitivo-vista-duomo-berlusconi-tranquillo-dmitrij-ghe-pensi-mi/43464/" hostname="ilfattoquotidiano.it" description="Se Medvedev chiede di vedere il Duomo e bere l’aperitivo in centro va accontentato. Così, al termine dell’incontro in prefettura, l’amico Silvio Berlusconi si è fatto carico del problema. Risolvendolo in due minuti. E rilanciando: “Arriviamo in piazza della Scala, attraversiamo la Galleria, beviamo qualcosa al bar Zucca, poi visitiamo il Duomo, il Cenacolo, andiamo …" categories="Politica" tags="David Cameron;Dmitri Medvedev;Michael Bloomberg;Silvio Berlusconi" fingerprint="ea73f232e64a4041">
  <main>
    <head rend="h1">Medvedev vuole l’aperitivo vista Duomo <lb/> Berlusconi: Tranquillo Dmitrij ghe pensi mi’</head>
    <p>Se <hi rend="#b">Medvedev</hi> chiede di vedere il Duomo e bere l’aperitivo in centro va accontentato. Così, al termine dell’incontro in prefettura, l’amico<hi rend="#b"> Silvio Berlusconi</hi> si è fatto carico del problema. Risolvendolo in due minuti. E rilanciando: “Arriviamo in piazza della Scala, attraversiamo la Galleria, beviamo qualcosa al bar Zucca, poi visitiamo il Duomo, il Cenacolo, andiamo ad Arcore a casa mia a pranzare e poi ti porto a visitare l’università delle libertà dove è già stato <hi rend="#b">Putin</hi>”. Insomma: Caro Dimitrii ghe pensi mì.</p>
    <p>Neanche il tempo di pensarlo ed era tutto organizzato. Il centro di Milano è stato letteralmente occupato. Militarmente. Tutta la zona transennata. Turisti e passanti bloccati ai lati delle strade, costretti ad aspettare il passaggio del corteo presidenziale: 35 veicoli (tra cui tre minibus, una limousine e quattro auto della Polizia) e almeno una dozzina di moto delle forze dell’ordine. La carovana ha lasciato la coppia di amici-presidenti in piazza della Scala. Poi è ripartita sgommando per recuperarli all’uscita della galleria Vittorio Emanuele, in piazza del Duomo lato palazzo Reale. Un serpentone di auto blu.</p>
    <p><hi rend="#b">Berlusconi</hi> e <hi rend="#b">Medvedev</hi> hanno raggiunto il bar Zucca, bevuto l’aperitivo, attraversato la strada e sono entrati nella cattedrale. Con passo lento, felpato e conversazione serrata. Il tutto sotto gli occhi attoniti di chi, sotto il sole, era costretto nelle scale della metropolitana, dietro alle transenne, bloccato da cordoni di carabinieri, poliziotti e fiamme gialle. Vietato passare. Dentro il Duomo il Cavaliere si è attardato a illustrare al suo ospite i tesori artistici della navata centrale e i fregi dei vetri dell’abside. Poi sono usciti. Continuando a tenersi ben lontani dai giornalisti, sono risaliti in auto fianco a fianco e hanno dato il via libera al corteo che si è messo in moto diretto al <hi rend="#b">Cenacolo</hi>. Tolte le transenne da piazza Duomo, chiuso il traffico per spostarsi fino a Santa Maria delle Grazie, dove sono rimasti 20 minuti ad ammirare l’ultima cena di Leonardo da Vinci. Dopo di ché il corteo si è rimesso in moto alla volta di <hi rend="#b">Arcore</hi>. Sfilando via dal centro e attraversando viale Majno, viale Monza e via. Verso la residenza del Cavaliere. Tutto in 90 minuti. Perché poi Medvedev va a riposarsi tre giorni a Cervinia. Ma era la prima volta che veniva a Milano, ha detto il <hi rend="#b">Cavaliere</hi>, “dobbiamo fargliela visitare per bene”. Nel frattempo, a New York, il premier britannico <hi rend="#b">David Cameron</hi>, alla sua prima visita ufficiale negli Stati Uniti, viene fotografato mentre mangia al volo un hot dog per strada in compagnia del sindaco, <hi rend="#b">Michael Bloomberg</hi>. E’ ufficiale: in America c’è la crisi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>