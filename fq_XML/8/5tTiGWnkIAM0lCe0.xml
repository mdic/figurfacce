<doc sitename="Il Fatto Quotidiano" title="Il Giornale vuol far dimettere Fini. E perché non Topo Gigio? - Il Fatto Quotidiano" author="David Perluigi" date="2010-08-09" url="http://www.ilfattoquotidiano.it/2010/08/09/il-giornale-vuol-far-dimettere-fini-e-perche-non-topo-gigio/48910/" hostname="ilfattoquotidiano.it" description="I giornalisti e gli intellettuali di Ffwebmagazine, la testata web della fondazione FareFuturo di Gianfranco Fini sono in grado spesso di fare notizia. E’ da loro che è cominciato il dibattito che ha fomentato la reazione furente di Veronica Lario con le sue parole di fuoco sul ‘ciarpame’ dopo le candidature di veline e dame di turno nel Pdl alle ultime elezioni europee. Ed è …" categories="Media" tags="Farefuturo;Gianfranco Fini;Giornali;Silvio Berlusconi;Web" fingerprint="edf7d43eb131524d">
  <main>
    <head rend="h1">Il Giornale vuol far dimettere Fini. E perché non Topo Gigio?</head>
    <p>I giornalisti e gli intellettuali di <hi rend="#b">Ffwebmagazine</hi>, la testata web della fondazione <hi rend="#b">FareFuturo</hi> di <hi rend="#b">Gianfranco Fini </hi>sono in grado spesso di fare notizia. E’ da loro che è cominciato il dibattito che ha fomentato la reazione furente di <hi rend="#b">Veronica Lario</hi> con le sue parole di fuoco sul ‘ciarpame’ dopo le candidature di veline e dame di turno nel Pdl alle ultime elezioni europee. Ed è dal webmgazine ‘azzurro’ che è facile aspettarsi qualche nuova, originale, risposta verso i detrattori di Fini. E’ da loro quindi che il Cavaliere e i suoi sodales devono aspettarsi qualche terribile cattiveria. E visto che la redazione del <hi rend="#b">Secolo d’Italia</hi> ha chiuso bottega fino alla fine di agosto, non resta che all’online della fondazione prendere le difese del leader di Futuro e libertà.</p>
    <p>Ci pensa oggi <hi rend="#b">Domenico Naso</hi> con un suo editoriale dal titolo ironico: ‘E noi allora chiediamo le dimissioni di <hi rend="#b">Topo Gigio</hi>‘ riprendendo e scimmiottando la campagna e la petizione lanciata da <hi rend="#b">Il Giornale</hi>, con tanto di raccolta firme, per mandare a casa il presidente della Camera. ‘Ci pensiamo da stamattina, incessantemente: di chi potremmo chiedere le dimissioni, perché indagato – riporta Ffwebmagazine – coinvolto in inchieste della magistratura, protagonista di storie e storiacce poco chiare? In un primo momento abbiamo pensato a <hi rend="#b">Batman</hi>. Pare che l’uomo pipistrello, infatti, abbia allargato la bat-caverna in barba al piano regolatore e a quello paesaggistico’.</p>
    <p>Poi il magazine sciorina una serie di personaggi di fantasia per i quali sarebbe il caso di chiedere le dimissioni, da <hi rend="#b">Diabolik al Gabibbo</hi>, fino a scrivere: ‘Possibile che nessun amico del Giornale sia nei guai con la giustizia? Qualche presunto corrotto o intrallazzone ci deve pur essere. Magari Topo Gigio, che qualche anno fa aveva avuto uno spiacevole contenzioso con l’Antoniano di Bologna e poi era stato sostituito da <hi rend="#b">Geronimo Stilton</hi>.’</p>
    <p>Insomma la testata web sceglie la linea del sarcasmo tirando in ballo, ma senza mai fare il nome, quello che Fini ha definito l’ispiratore della campagna mediatica contro di lui e cioè, <hi rend="#b">Silvio Berlusconi.</hi></p>
    <p>L’editoriale di <hi rend="#b">ffwebmagazine</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>