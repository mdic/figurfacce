<doc sitename="Il Fatto Quotidiano" title="Non è un Paese per &quot;Silvio&quot; - Il Fatto Quotidiano" author="Luigi Franco" date="2010-07-12" url="http://www.ilfattoquotidiano.it/2010/07/12/non-e-un-paese-per-silvio/38864/" hostname="ilfattoquotidiano.it" description="Chissà se Berlusconi si è mai accorto che agli italiani il nome Silvio non piace mica tanto. Già, perché ormai, di Silvio, ne nascono proprio pochi. Nemmeno uno, nei primi cinque mesi di quest’anno a Milano. Zero. Nessuno cui abbiano dato il nome del presidente. Genitori ingrati. Non che l’anno scorso sia andata meglio: uno …" categories="Società" tags="Benito Mussolini;Silvio Berlusconi" fingerprint="69eb5466d943fc39">
  <main>
    <head rend="h1">Non è un Paese per “Silvio”</head>
    <p><ref target="http://www.ilfattoquotidiano.it/wp-content/uploads/2010/07/neonati-Silvio.jpg"/>Chissà se<graphic src="http://www.ilfattoquotidiano.it/wp-content/uploads/2010/07/neonati-Silvio-300x211.jpg" title="neonati"/></p>
    <p><hi rend="#b">Berlusconi</hi>si è mai accorto che agli italiani il nome Silvio non piace mica tanto. Già, perché ormai, di Silvio, ne nascono proprio pochi. Nemmeno uno, nei primi cinque mesi di quest’anno a Milano. Zero. Nessuno cui abbiano dato il nome del presidente. Genitori ingrati. Non che l’anno scorso sia andata meglio: uno solo a Milano su 11.842 bimbi maschi, due a Roma su 13.412. In un anno intero.</p>
    <p>Nell’ultima classifica Istat sui nomi più diffusi per neonati, tra i primi cento Silvio non c’è. Mamma e papà preferiscono chiamare il pargolo Umberto (posizione numero 100), Massimo (72) o Dario (67). Ad amici e nemici di Berlusconi va dunque meglio: viva <hi rend="#b">Bossi</hi>, <hi rend="#b">D’Alema</hi> e <hi rend="#b">Franceschini</hi>. Bilancio sconsolante per il premier. Ma non è sempre stato così: a Milano nel 1980 i Silvio appena nati erano una ventina. Un po’ di calo demografico non giustifica certo il crollo che c’è stato.</p>
    <p>Il nostro Berlusconi, a Milano, c’è nato. Ma già da un po’ vive nella villa di Arcore. Crescerà qualche suo omonimo, almeno lì? Macché. Nel 1994, a dire il vero, a un bimbo è stato dato il nome Silvio. Forse per festeggiare la vittoriosa discesa in politica dell’imprenditore compaesano. Poi basta: solo un Silvio nel 2002, ma di secondo nome.</p>
    <p>Se il presidente sapesse tutto questo, certo penserebbe “meno male che Silvio Berlusconi c’è”. <ref target="http://ilrestodelcarlino.ilsole24ore.com/modena/cronaca/2010/03/25/309674-piccolo_silvio_berlusconi.shtml">Silvio Berlusconi Boahene</ref>, si intende. Il figlio di quell’Anthony venuto dal Ghana che crede di dovere al premier il suo permesso di soggiorno e spiega: “Volevo dare al mio bambino il nome di un grande capo politico”. Silvio Berlusconi, appunto. Tutto intero. Magari così non vale per le statistiche, ma è sempre meglio di niente.</p>
    <p>“Oso citare le parole di qualcuno che era considerato un grande dittatore – ha detto Berlusconi qualche settimana fa, paragonandosi al Duce – dicono che ho potere, ma non è vero, lo hanno i gerarchi”. Sarà. Ma almeno <hi rend="#b">Mussolini</hi>, se non il potere, aveva la soddisfazione che di suoi omonimi ne nascessero un bel po’. Prendiamo Milano: negli anni Trenta ci fu un vero boom, tanto che nel 1937 vennero al mondo ben 156 piccoli Benito.</p>
    <p>A questo punto un appello è d’obbligo. Che il sottosegretario <hi rend="#b">Carlo Giovanardi</hi>, quello con delega alla Famiglia, faccia il ddl Giovanardi. Lo chiami disegno di legge contro l’estinzione dei “Silvio” e dentro ci scriva più o meno così: “E’ fatto obbligo alle italiche famiglie di dare ai loro primogeniti maschi il nome Silvio”. Sia questa la quarantesima legge <hi rend="#i">ad personam</hi>. Meno male che Silvio è salvo, potremmo così dire. Anche questa volta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>