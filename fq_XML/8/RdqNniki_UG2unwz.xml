<doc sitename="Il Fatto Quotidiano" title="Ruby Ter, la difesa chiama a deporre la cantante Cristina Ravot: &quot;Berlusconi acquistò per me una casa da 1,7 milioni di euro&quot; - Il Fatto Quotidiano" author="F Q" date="2022-02-23" url="https://www.ilfattoquotidiano.it/2022/02/23/ruby-ter-la-difesa-chiama-a-deporre-la-cantante-cristina-ravot-berlusconi-acquisto-per-me-una-casa-da-17-milioni-di-euro/6504796/" hostname="ilfattoquotidiano.it" description="Ruby Ter - La versione di Cristina Ravot, la cantante convocata come teste dal legale di Berlusconi" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="293b234518e6e109">
  <main>
    <head rend="h1">Ruby Ter, la difesa chiama a deporre la cantante Cristina Ravot: “Berlusconi acquistò per me una casa da 1,7 milioni di euro”</head>
    <graphic src="https://st.ilfattoquotidiano.it/wp-content/uploads/2022/02/23/ravot-berlusconi-690x362.jpg"/>
    <p><hi rend="#b">Silvio Berlusconi</hi> le regalò una casa da “<hi rend="#b">1,7 milioni di euro</hi>“, perché “lui <hi rend="#b">aiutava sempre</hi> quelli che gli stavano attorno”. È il racconto di <hi rend="#b">Cristina Ravot</hi>, cantante di Sassari convocata come teste nel processo <hi rend="#b">Ruby Ter</hi> dal legale dell’ex premier, l’avvocato <hi rend="#b">Federico Cecconi</hi>. La difesa sostiene la teoria di “un processo alla<hi rend="#b"> generosità</hi>” di Berlusconi, come lo ha definito lo stesso Cecconi rispondendo ai cronisti al termine dell’udienza. Ravot si era esibita, come ha spiegato lei stessa, in alcune serate, “cene molto eleganti”, a <hi rend="#b">Villa Certosa</hi> con <hi rend="#b">Mariano Apicella</hi>. Fu lui a presentarla al leader di <hi rend="#b">Forza Italia</hi>: <ref target="https://www.ilfattoquotidiano.it/2011/02/10/da-arcore-a-sanremo-la-carrieradella-papi-girl-cristina-ravot/91033/">fu indicata come una tra le possibili fidanzate dell’allora premier e dopo le esibizioni alle serate private di Berlusconi arrivarono anche le partecipazioni a programmi targati Mediaset e Rai</ref>.</p>
    <p>Nel processo Ruby Ter, Berlusconi è imputato per <hi rend="#b">corruzione in atti giudiziari</hi>: secondo l’accusa, l’ex premier <hi rend="#b">pagò</hi> le ragazze per le loro deposizioni in aula sulle “cene eleganti” di Arcore durante i processo 1 e 2. Per la difesa, invece, dalle testimonianze di oggi di <hi rend="#b">Cristina Ravot</hi> e di <hi rend="#b">Carolina Marconi</hi>, che non erano mai state sentite negli altri processi sul caso Ruby, “si è avuta la <hi rend="#b">dimostrazione</hi> – ha sostenuto l’avvocato Cecconi – che vi è un’ampia platea di persone che hanno avuto, a diverso titolo, <hi rend="#b">utilità</hi> da Berlusconi in modo del tutto <hi rend="#b">disinteressato</hi>“.</p>
    <p>Ravot ha raccontato in Aula che Berlusconi “acquistò per me nel 2008 un appartamento a <hi rend="#b">Roma</hi> del <hi rend="#b">‘700</hi> in piazza<hi rend="#b"> Campo dè Fiori</hi> da 170 metri quadri” del valore di “1,7 milioni di euro”, perché “lui aiutava sempre quelli che stavano attorno a lui a comprare casa, perché secondo lui la <hi rend="#b">casa</hi> era la cosa fondamentale, ci diceva, perché quando era piccolo aveva sofferto, aveva avuto dei problemi con la casa, non so bene di che genere, e quindi voleva vedere le<hi rend="#b"> persone tranquille</hi>“.</p>
    <p>“La mia <hi rend="#b">foto</hi> andò sui giornali come la <hi rend="#b">nuova fidanzata</hi> di Berlusconi – ha aggiunto la musicista, che si è anche <hi rend="#b">commossa</hi> durante la deposizione – e il mio nome fu impropriamente accostato allo scandalo Ruby, per effetto di questo non ho avuto il <hi rend="#b">rinnovo</hi> di un<hi rend="#b"> contratto in tv</hi>“. L’immobile del ‘700, poi, “andava mantenuto e aveva <hi rend="#b">spese importanti</hi>, e quindi gli dissi che dovevo venderlo, non riuscivo a mantenerlo. Quindi lui dal 2011 mi mandò un <hi rend="#b">bonifico mensile</hi> da <hi rend="#b">2500 euro al mese</hi> e io ci pagavo le rate dell’<hi rend="#b">Agenzia delle entrate</hi> per un accertamento che avevo avuto”.</p>
    <p>Berlusconi in questi anni “ha pagato per me soldi che poi andavano all’Agenzia delle entrate, per togliere <hi rend="#b">l’ipoteca dalla casa</hi> e per <hi rend="#b">10 anni</hi> ha sostenuto le spese legali, versava <hi rend="#b">20mila euro</hi> al mese”. Ora, ha proseguito, “per non chiedere altri aiuti, ho chiesto un <hi rend="#b">finanziamento</hi>, so che lui me li darebbe ancora, ma per anni lo ha fatto per questa <hi rend="#b">ingiustizia tributaria</hi> che ho subito e tutto è nato quando il mio nome è uscito per il processo Ruby, anche se io non ero coinvolta e <hi rend="#b">l’accanimento</hi> è partito da lì”. E ancora: “Gli piacevo come bella donna – ha detto Ravot – un approccio può esserci stato, a lui piace <hi rend="#b">corteggiare</hi> un po’ tutti, donne e uomini, io gli ho voluto <hi rend="#b">molto bene</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>