<doc sitename="Il Fatto Quotidiano" title="“Aria di disastro, senza un’idea Silvio dura poco” - Il Fatto Quotidiano" author="Carlo Tecce" date="2010-07-18" url="http://www.ilfattoquotidiano.it/2010/07/18/%e2%80%9caria-di-disastro-senza-un%e2%80%99idea-silvio-dura-poco%e2%80%9d/41307/" hostname="ilfattoquotidiano.it" description="Il governo regge o cade? Tutti pendevano dall’editoriale di Vittorio Feltri: “Dura o non dura? Faccio una previsione” ha scritto ieri. Il direttore de il Giornale corregge: “Hanno sbagliato il titolo!”. Suvvia, Feltri, legga le carte… Quelle giudiziarie di Flavio Carboni e compagnia sono confusionarie. Berlusconi è in difficoltà, non c’è dubbio. Immagina di fare …" categories="Politica" tags="Il Giornale;P3;PDL;Silvio Berlusconi;Vittorio Feltri" fingerprint="7821402cc522e20d">
  <main>
    <head rend="h1">“Aria di disastro, senza un’idea Silvio dura poco”</head>
    <p><graphic src="http://www.ilfattoquotidiano.it/wp-content/uploads/2010/07/20100718_312132.jpg"/><lb/> Il governo regge o cade? Tutti pendevano dall’editoriale di Vittorio Feltri: “Dura o non dura? Faccio una previsione” ha scritto ieri. Il direttore de il Giornale corregge: “Hanno sbagliato il titolo!”.<hi rend="#b">Suvvia, Feltri, legga le carte…</hi><lb/> Quelle giudiziarie di Flavio Carboni e compagnia sono confusionarie. Berlusconi è in difficoltà, non c’è dubbio. Immagina di fare un secondo Predellino, di sterzare per sorprendere i nemici, ma non ha un’idea. Sente la malattia e cerca, disperato, una cura. Se va avanti così la situazione diventa grave, tra un anno al massimo arriva il disastro.<hi rend="#b">E Gianfranco Fini?</hi><lb/> Un fronte aperto, una spina nel fianco. Dicono cerchi un riavvicinamento, e sbagliano perché il cofondatore ha contagiato il partito. Non conoscono l’utilità e il senso delle correnti nel Pdl, ma creano venti fondazioni per guadagnare potere, allevare dei leader e dei vice per avere una rendita futura.<hi rend="#b">Cercano riparo perché l’impero è in frantumi?</hi><lb/> C’è l’impressione che stia per cambiare qualcosa. Non c’è una data precisa, il vento, però, è inconfondibile. Nel Pdl c’è una sensazione di precarietà. Forza Italia era un comitato elettorale efficiente, nel grande partito, imbarcata Alleanza Nazionale, s’è creato un percorso ad ostacoli. E poi nel Pdl c’è un numero di cretini spaventoso. Tanti ladri e deficienti.<hi rend="#b">E perché il coordinatore Denis Verdini è intoccabile?</hi><lb/> Le inchieste vanno valutate a sentenza ultima, c’è un tentativo di sputtanare Berlusconi e il governo. Per ora c’è un rapporto con Carboni, amico in comune con Eugenio Scalfari. Ma Berlusconi deve ordinare il casino totale del Pdl.<hi rend="#b">Elezioni anticipate come uscita d’emergenza?</hi><lb/> Non conviene a nessuno, né a destra né a sinistra. Non c’è un’opposizione: il Pd è inesistente, l’Idv è in fase di stanca. Ora è così, in primavera potrebbe cambiare. C’è un rischio che ritorna: la Lega Nord.<hi rend="#b">Più pericolosa di Fini per il governo?</hi><lb/> Molto di più. La Lega può scocciarsi di trovarsi in una situazione imbarazzante tra avvisi di garanzia e fango. Il Ministro dell’Interno ha ottenuto risultati contro le mafie, mentre Fini si limita a parlare. Maroni e Bossi sanno che una battaglia per la legalità può galvanizzare il popolo della Padania, strappare consenso al Pdl da Roma in su. Loro sono il movimento politico più credibile.<hi rend="#b">Quando alle urne?</hi><lb/> Tra diversi mesi, semmai. Non conosco i sondaggi, ma per un domani prossimo, il Cavaliere non sarebbe in forma. Soltanto la Lega può creare un problema e una crisi, rivendicando la bandiera della legalità, stanca di sopportare i guai di Berlusconi.<hi rend="#b">Che pensa l’elettorato del Pdl?</hi><lb/> Vedono pasticci e cialtroni, sono infastiditi. Non capiscono niente come me di quel che succede nei Tribunali, ma capiscono che va male il partito e il governo. Berlusconi dovrebbe avere un coordinatore unico, magari una donna, ma chi?<hi rend="#b">Serve una mano di Pierferdinando Casini?</hi><lb/> Le sue dichiarazioni non mi sembrano buone per il Cavaliere. Andiamo dritti al punto: c’è una confusione totale, a un passo dalla catastrofe.<hi rend="#b">Che deve fare Berlusconi?</hi><lb/> Il suo primo obiettivo è resistere. Si rende conto che il Colle è lontano, che i piani vanno rivisti e se abbandona, succede l’inferno.<hi rend="#b">Claudio Scajola, Aldo Brancher, Nicola Cosentino. Il domino è iniziato…</hi><lb/> Berlusconi giura che chi sbaglia pagherà, certo, non può restare solo, né dormire sonni tranquilli con il Pdl diviso in correnti e tanti aspiranti capi. Deve riprendere in mano le redini, e raddrizzare la barca. Può farlo, deve sbrigarsi e correre contro il tempo perché ormai c’è poco da indugiare.<hi rend="#b">La festa è finita?</hi><lb/> Guai a dare il Cavaliere per morto. Le statistiche hanno un senso profondo: sono vent’anni che suonano le campane, ma poi periscono gli altri. Prima o poi dovrà succedere. E stavolta deve stare attento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>