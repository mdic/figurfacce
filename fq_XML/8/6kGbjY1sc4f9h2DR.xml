<doc sitename="Il Fatto Quotidiano" title="Ronn Moss, il Ridge di Beautiful alla convention di Forza Italia: &quot;Voterei Berlusconi, pronto a candidarmi per lui. Non vedo l'ora di conoscerlo&quot; - Il Fatto Quotidiano" author="F Q" date="2022-05-08" url="https://www.ilfattoquotidiano.it/2022/05/08/ronn-moss-il-ridge-di-beautiful-alla-convention-di-forza-italia-voterei-berlusconi-pronto-a-candidarmi-per-lui-non-vedo-lora-di-conoscerlo/6584365/" hostname="ilfattoquotidiano.it" description="RONN MOSS E SILVIO BERLUSCONI &quot;Se fossi italiano, voterei lui. Non vedo l'ora di conoscerlo&quot;" categories="Attualità" tags="Forza Italia;Silvio Berlusconi" fingerprint="1b8a1d68e82c7744">
  <main>
    <p>“Recitare è il mio lavoro, parlare a una convention politica non l’ho mai fatto, vedremo”. Con queste parole<hi rend="#b"> Ronn Moss</hi> ha annunciato al <hi rend="#i">Corriere della Sera</hi> il suo intervento alla prossima <hi rend="#b">convention di Forza Italia</hi>. L’attore, celebre per il suo ruolo di <hi rend="#b">Ridge Forrester</hi> nell’infinita soap <hi rend="#i"> Beautiful</hi>, è infatti tra gli ospiti vip dell’evento che si terrà a Napoli il 20 e 21 maggio prossimi. Moss ha sempre dichiarato il suo amore per l’Italia e ora, dopo essersi trasferito con la moglie a vivere in una masseria in Puglia, rivela </p>
    <p><hi rend="#b">la sua stima per Silvio Berlusconi</hi>, dicendosi pronto anche a scendere in politica per lui.</p>
    <p>“<hi rend="#b">Scendere in politica? Sì, ci ho pensato</hi>. Se l’ex premier avesse bisogno di me, lo considererei un grande onore”, ha detto Ronn Moss. “Sarò lì per promuovere lo sviluppo e le bellezze della Puglia, dove ormai vivo da tre anni, produco un Primitivo di Manduria”. Quindi ha rivelato alcuni retroscena sul suo rapporto con l’ex Cavaliere: “<hi rend="#b">Conoscerò Silvio Berlusconi</hi> per la prima volta a questo evento. <hi rend="#b">Non vedo l’ora di incontrarlo di persona.</hi> È stato ed è l’italiano più influente degli ultimi trent’anni. Se votassi in Italia sceglierei certamente lui”.</p>
  </main>
  <comments/>
</doc>