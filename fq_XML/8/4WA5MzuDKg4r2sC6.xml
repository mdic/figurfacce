<doc sitename="Il Fatto Quotidiano" title="Il Giornale sul tavolo di Angelucci. In dote alle nozze con Libero e Il Tempo porterebbe anche 2 milioni di debiti garantiti dallo Stato - Il Fatto Quotidiano" author="Gaia Scacciavillani" date="2022-02-03" url="https://www.ilfattoquotidiano.it/2022/02/03/il-giornale-sul-tavolo-di-angelucci-in-dote-alle-nozze-con-libero-e-il-tempo-porterebbe-anche-2-milioni-di-debiti-garantiti-dallo-stato/6480383/" hostname="ilfattoquotidiano.it" description="Il passaggio di mano del Giornale è a un bivio, secondo La Stampa che nel numero in edicola giovedì 3 febbraio dà per imminente l’addio della famiglia Berlusconi al quotidiano fondato da Indro Montanelli la cui parabola viene assimilata a quella dell’anziano leader di Forza Italia, con una cessione che il giornale degli Agnelli traduce …" categories="Media" tags="Giampaolo Angelucci;Libero;Paolo Berlusconi;Silvio Berlusconi" fingerprint="a5e6135da67fca65">
  <main>
    <head rend="h1">Il Giornale sul tavolo di Angelucci. In dote alle nozze con Libero e Il Tempo porterebbe anche 2 milioni di debiti garantiti dallo Stato</head>
    <graphic src="https://st.ilfattoquotidiano.it/wp-content/uploads/2020/10/30/variant-med_1200x630-obj22053710-690x362.jpg"/>
    <p>Il passaggio di mano del <hi rend="#i">Giornale</hi> è a un bivio, secondo <hi rend="#i">La Stampa</hi> che nel numero in edicola giovedì 3 febbraio dà per imminente l’addio della <hi rend="#b">famiglia Berlusconi</hi> al quotidiano fondato da <hi rend="#b">Indro Montanelli</hi> la cui parabola viene assimilata a quella dell’anziano leader di<hi rend="#b"> Forza Italia</hi>, con una cessione che il giornale degli <hi rend="#b">Agnelli</hi> traduce in un simbolo della fine del berlusconismo. Tanto più che a comprare sarebbe la <hi rend="#b">famiglia Angelucci</hi>, animata dall’intento di creare un <hi rend="#b">polo editoriale di destra</hi> insieme ai suoi <hi rend="#i">Libero</hi> e <hi rend="#i">Il Tempo</hi>. Nelle statistiche delle copie vendute in edicola <hi rend="#i">Il Giornale</hi> è da tempo tallonato da vicino dalla<hi rend="#i"> Verità</hi> di <hi rend="#b">Maurizio Belpietro</hi> che però ormai rappresenta un diverso segmento dei lettori-elettori (ostile al governo Draghi e scettico sui vaccini).</p>
    <p>La nota stonata del nascente polo editoriale della destra targato Angelucci resta il lato finanziario. La parabola del <hi rend="#i">Giornale</hi> è infatti costellata di <hi rend="#b">versamenti in conto capitale</hi> da parte degli azionisti, essenzialmente <hi rend="#b">Pbf</hi> (Paolo Berlusconi) e<hi rend="#b"> Mondadori</hi> oltre al gruppo <hi rend="#b">Amodei</hi>. Il 2020 si è chiuso con una perdita di 8,7 milioni, dopo il rosso di 15 milioni dell’anno prima. Tra i debiti bancari di 7 milioni di euro, la società editrice del quotidiano ne contava uno di<hi rend="#b"> 2,2 milioni</hi> con la <hi rend="#b">Popolare di Sondrio</hi> garantito dalla <hi rend="#b">società pubblica Sace</hi> in virtù del decreto liquidità.</p>
    <p>A fine agosto 2021, poi, i conti della<hi rend="#b"> Società Europea di edizioni</hi> evidenziavano una perdita di quasi 5 milioni di euro, tanto che il 30 settembre l’assemblea ha approvato su proposta del cda di procedere a un <hi rend="#b">versamento di altri 3 milioni in conto capitale</hi>, dopo i 9 deliberati nel 2020 e i 16 l’anno prima. Inoltre lo stesso cda a luglio 2021 si aspettava di chiudere l’esercizio con una perdita di 6,7 milioni, “in miglioramento rispetto all’esercizio precedente per € 2.002.000 ma peggiorativa rispetto al budget per € 931.000”. La previsione, si legge nel verbale del consiglio del 23 luglio, “registra una contrazione nelle vendite in edicola rispetto sia all’esercizio precedente sia al budget mentre prevede un sostanziale equilibrio come ricavi da raccolta pubblicitaria; complessivamente si rileva una riduzione dei ricavi di € 421.000 rispetto all’esercizio precedente e di € 626.000 rispetto al budget 2021”.</p>
    <p>Poi bisognerà vedere la disponibilità del<hi rend="#b"> personale,</hi> che pure scende sensibilmente di anno in anno e a fine 2021 contava 36 poligrafici e 66 giornalisti, rispettivamente 4 e 12 in meno dell’anno prima, per un costo complessivo annuo di 11,7 milioni (-5 milioni sull’anno prima).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>