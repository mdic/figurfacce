<doc sitename="Il Fatto Quotidiano" title="Corsa contro il tempo per il Lodo Alfano bis - Il Fatto Quotidiano" author="RQuotidiano" date="2010-07-29" url="http://www.ilfattoquotidiano.it/2010/07/29/corsa-contro-il-tempo-per-il-lodo-alfano-bis/45420/" hostname="ilfattoquotidiano.it" description="Il prossimo 14 dicembre Silvio Berlusconi potrebbe trovarsi senza nessuno scudo giudiziario che lo metta al riparo dei processi in cui è coinvolto. A un anno di distanza dalla bocciatura del Lodo Alfano, la Corte costituzionale tornerà a breve ad esprimersi su un’altra legge salva premier. Si tratta del “legittimo impedimento”, la normativa ponte approvata …" categories="Giustizia" tags="Corte Costituzionale;Lodo Alfano;Silvio Berlusconi" fingerprint="cfc690207949a927">
  <main>
    <head rend="h1">Corsa contro il tempo per il Lodo Alfano bis</head>
    <p>Il prossimo 14 dicembre <hi rend="#b">Silvio Berlusconi </hi>potrebbe trovarsi senza nessuno scudo giudiziario che lo metta al riparo dei processi in cui è coinvolto.<lb/> A un anno di distanza dalla bocciatura del <hi rend="#b">Lodo Alfano</hi>, la <hi rend="#b">Corte costituzionale </hi>tornerà a breve ad esprimersi su un’altra legge salva premier. Si tratta del “<hi rend="#b">legittimo impedimento</hi>”, la normativa ponte approvata in primavera e promulgata da <hi rend="#b">Giorgio Napolitano</hi> lo scorso 7 Aprile, che sospende i processi nei confronti del Capo dello Stato, del presidente del Consiglio e dei ministri in carica. Il provvedimento prevede che entro 18 mesi dalla sua entrata in vigore, il legislatore debba mettere a punto una sua versione costituzionale, il cosiddetto Lodo Alfano bis che però è fermo da tempo in <hi rend="#b">commissione Affari costituzionali al Senato.</hi><lb/> Il legittimo impedimento sarà sottoposto al vaglio di costituzionalità dopo il ricorso presentato dai giudici di Milano dove Berlusconi è imputato a vario titolo nei <hi rend="#b">processi Mills e diritti tv Mediaset</hi>.<lb/> I magistrati milanesi ritengono che la legge in questione violi gli articoli 3 (uguaglianza dei cittadini di fronte alla legge) e 138 (revisione delle leggi costituzionali) della Carta. Esattamente come il Lodo Alfano che fu bocciato dalla Consulta nell’ottobre 2009.<lb/> Intanto in commissione Affari costituzionali a Palazzo Madama è una corsa contro il tempo. Ma in base a quanto previsto dall’articolo 138, un ddl deve essere approvato da ogni ramo del Parlamento per due volte con un intervallo di almeno tre mesi e con la maggioranza assoluta dei componenti. Un obiettivo difficilmente raggiungibile entro il 14 dicembre prossimo.<lb/> A meno che la Corte non rinvii la sentenza e che la maggioranza non acceleri sull’approvazione del Lodo Alfano bis alle camere, a dicembre potrebbero ricominciare i processi contro Berlusconi, con tutte le ricadute politiche che conseguirebbero. A tale riguardo il direttore del quotidiano online “<hi rend="#b">Il Predellino</hi>” e fedelissimo del premier, <hi rend="#b">Giorgio Stracquadanio</hi>, in un editoriale ha fatto una serie di previsioni che riguardano soprattutto il ruolo di <hi rend="#b">Gianfranco Fini</hi>. Secondo lui è molto probabile che in autunno la Corte dichiari l’incostituzionalità del legittimo impedimento e che Berlusconi rimanga senza scudo. A quel punto Napolitano chiederà al presidente del Consiglio di fare un passo indietro. Sarà a quel punto che, secondo Stracquadanio, il co-fondatore del Pdl, in nome della continuità politica e del rispetto del mandato popolare, chiederà e otterrà dal presidente della Repubblica il mandato per formare un nuovo governo, questa volta senza Silvio Berlsusconi.</p>
    <p>A un anno di distanza dalla bocciatura del Lodo Alfano, la Corte costituzionale tornerà a breve ad esprimersi su un’altra legge “salva premier”. Si tratta del “legittimo impedimento”, la normativa ponte approvata in primavera e promulgata da Napolitano lo scorso 7 Aprile, che sospende i processi nei confronti del Capo dello Stato, del presidente del Consiglio e dei ministri in carica. Il provvedimento prevede che entro 18 mesi dalla sua entrata in vigore, il legislatore debba mettere a punto una sua versione costituzionale, il cosiddetto Lodo Alfano bis che però è fermo da tempo in commissione Affari costituzionali al Senato.</p>
    <p>Il legittimo impedimento sarà sottoposto al vaglio di costituzionalità il prossimo 14 dicembre, dopo il ricorso presentato dai giudici di Milano dove Berlusconi è imputato a vario titolo nei processi Mills e diritti tv Mediaset.</p>
    <p>I magistrati milanesi ritengono che la legge in questione violi gli articoli 3 (uguaglianza dei cittadini di fronte alla legge) e 138 (revisione delle leggi costituzionali) della Carta. Esattamente come il Lodo Alfano che fu bocciato dalla Consulta nell’ottobre 2009.</p>
    <p>Intanto in commissione Affari costituzionali a Palazzo madama è una corsa contro il tempo. Ma in base a quanto previsto dall’articolo 138, un ddl deve essere approvato da ogni ramo del parlamento per due volte con un intervallo di almeno tre mesi e con la maggioranza assoluta dei componenti. Un obiettivo difficilmente raggiungibile entro il 14 dicembre prossimo.</p>
    <p>A meno che la Corte non rinvii la sentenza e che la maggioranza non acceleri sull’approvazione del Lodo Alfano bis alle camere, a dicembre potrebbero ricominciare i processi contro Berlusconi, con tutte le ricadute politiche che conseguirebbero.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>