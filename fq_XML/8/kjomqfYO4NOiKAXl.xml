<doc sitename="Il Fatto Quotidiano" title="Giorgio Bocca: “Tutti i regimi alla fine cadono” - Il Fatto Quotidiano" author="Gianni Barbacetto" date="2010-08-15" url="http://www.ilfattoquotidiano.it/2010/08/15/giorgio-bocca-%e2%80%9ctutti-i-regimi-alla-fine-cadono%e2%80%9d/50576/" hostname="ilfattoquotidiano.it" description="Giorgio Bocca sarà festeggiato per i suoi novant’anni, il 18 agosto, in un momento complicato per il Paese, “difficile per la democrazia”, dice. Partigiano, giornalista, ha fatto un pezzo della storia del giornalismo italiano. E oggi assiste allo spettacolo di giornali e tv poveri di notizie e ricchi invece di silenzi, omissioni, dossier e ricatti. …" categories="Media" tags="Carlo Alberto Dalla Chiesa;Enrico Mattei;Giorgio Bocca;Giovanni Falcone;Paolo Borsellino;Silvio Berlusconi" fingerprint="a880416239cc9829">
  <main>
    <head rend="h1">Giorgio Bocca: “Tutti i regimi<lb/> alla fine cadono”</head>
    <p><hi rend="#b">Giorgio Bocca </hi>sarà festeggiato per i suoi novant’anni, il 18 agosto, in un momento complicato per il Paese, “difficile per la democrazia”, dice. Partigiano, giornalista, ha fatto un pezzo della storia del giornalismo italiano. E oggi assiste allo spettacolo di giornali e tv poveri di notizie e ricchi invece di silenzi, omissioni, dossier e ricatti.</p>
    <p>Cominciò negli anni Sessanta, dopo la gavetta alla <hi rend="#i">Gazzetta del popolo</hi>, con <hi rend="#i">il Giorno </hi>di <hi rend="#b">Italo Pietra</hi>, che cambiò la maniera di fare giornalismo: “Era il 1962 – racconta – Pietra mi chiama e mi dice: devi scoprire che cos’è l’Italia reale. Vai a vedere che cosa c’è a Vigevano. E io pensavo: ma questo che cosa dice? Chi se ne importa di Vigevano! Invece ci sono andato e ho scoperto che c’era davvero un mondo da raccontare. Era il boom economico, il grande cambiamento dell’Italia. Come editore avevamo <hi rend="#b">Enrico Mattei</hi>: un avventuriero con grande passione per il giornalismo e grandi mezzi. Ha profuso miliardi nel giornale”.</p>
    <p><hi rend="#b">C’era anche un gruppo di giornalisti che cambiato il modo di raccontare la politica e soprattutto la società italiana. </hi><lb/> Certo, è vero. Il giornalismo, la notizia, l’inchiesta erano preminenti su tutto. Ma devo dire che avere alle spalle un editore che non badava a spese aiutava… Poi <hi rend="#i">il Giorno </hi>è finito già subito dopo la morte di Mattei. È arrivato <hi rend="#b">Gaetano Afeltra</hi>, la negazione del giornalismo. E l’Eni di <hi rend="#b">Raffaele Girotti </hi>viveva <hi rend="#i">il Giorno </hi>come un fastidio.</p>
    <p>
      <hi rend="#b">Sarà forse morto il Giorno, ma non la maniera di fare giornalismo che avevate inventato. </hi>
    </p>
    <p>Il nostro gruppo è passato quasi tutto a</p>
    <p><hi rend="#i">Repubblica</hi>. Lì la cosa nuova è che c’era come direttore un grande giornalista,</p>
    <p><hi rend="#b">Eugenio Scalfari</hi>, che è un vero direttore d’orchestra. Vedo che nel</p>
    <p><hi rend="#i">Fatto quotidiano</hi>ci sono gli stessi principi ispiratori. A volte siete un po’ disordinati ed eccessivi, e pretendete di poter scrivere tutto. Ma almeno ogni tanto dite qualcosa, e questo spiega il vostro successo. Forse vi manca quello che avevamo noi al</p>
    <p><hi rend="#i">Giorno</hi>: molti mezzi, un grande editore alle spalle.</p>
    <p><hi rend="#b"> Oggi il giornalismo prevalente, in tv e nei giornali, le notizie proprio non le ama…</hi><lb/> Non ci sono più editori che credono nel mercato delle notizie. Conta di più la pubblicità. Come si fa a essere liberi di scrivere tutto quello che si vuole, se poi gli inserzionisti ti tolgono la pubblicità? E poi è arrivato il gossip, il pettegolezzo si è impossessato di tutti i giornali. Anche i migliori (compresa <hi rend="#i">Repubblica</hi>) sparano pagine e pagine di pettegolezzi e istruzioni su come si fanno le marmellate. In passato, lo scontro politico era durissimo, eppure la destra non ha mai attaccato <hi rend="#b">Palmiro Togliatti </hi>per il fatto che andasse a letto con <hi rend="#b">Nilde Iotti</hi>. C’era comunque un rispetto delle persone e della loro vita privata. Oggi invece tutto può essere usato come arma per la lotta politica. Non ci sono più direttori capaci di stabilire confini di tipo etico. Imperversa lo stile di giornalismo di <hi rend="#b">Vittorio Feltri</hi>, uno che è stato cacciato dal <hi rend="#i">Corriere </hi>perché faceva scandalismo e ora, da direttore, ha imposto il suo modello a tutti.</p>
    <p><hi rend="#b"> Anche tu hai ricevuto attacchi duri, hanno scritto che il partigiano Bocca era stato fascista.</hi><lb/> Sì, dopo aver fatto venti mesi di guerra partigiana, mi hanno rinfacciato un articoletto scritto su un giornaletto del <hi rend="#i">Guf</hi> a 17 anni, quando ancora non avevo conosciuto che cos’era il fascismo. Quando l’abbiamo capito, l’abbiamo combattuto con le armi. È stato doloroso ricevere quell’attacco. Ho scoperto che gli uomini sono carogne. Nella vita puoi fare quello che vuoi, puoi diventare anche un eroe, ma c’è sempre chi cerca di inchiodarti per sempre a un particolare del tuo passato. Non ho mai risposto. Mia moglie mi ha detto: se ciò che ti possono rimproverare in una vita è tutto qui, allora stai tranquillo.</p>
    <p><hi rend="#b"> Oggi si fa anche di peggio, si organizzano campagne di denigrazione e ricatti, da Boffo a Fini. E si accumulano dossier.</hi><lb/> Fini oggi dice cose politicamente intelligenti. Ma io non riesco a fidarmi di uno che, potendo scegliere tra democrazia e Repubblica di Salò, sceglie Salò e i nazisti e diventa missino. E dopo, come mai non si è accorto che la moglie e il cognato sono dei profittatori e dei traffichini? Sta di fatto, però, che l’opinione pubblica italiana oggi accetta come normale che il presidente del Consiglio usi anche i Servizi segreti per le sue lotte politiche personali.</p>
    <p><hi rend="#b"> Al centro di questa scena, a controllare sistema mediatico e apparati dello Stato, c’è Silvio Berlusconi. </hi><lb/> Credo che sia ingenuo pensare che l’attuale situazione politica dell’Italia sia determinata soltanto dalla presenza di Berlusconi. Lui è l’uomo fatale che ha capito che cosa vogliono gli italiani, che il Paese ha bisogno di fascismo. È l’uomo giusto al momento giusto, con la sua capacità di menzogna, di raccontare cose che non ci sono, di trasformare quattro casette in Abruzzo nel miracolo della ricostruzione… Non è Berlusconi ad aver provocato questa situazione, sono gli italiani ad amare questa maniera di fare politica. Siamo l’unico Paese dell’occidente che per due volte sceglie una strada autoritaria, prima il fascismo e ora Berlusconi. In Germania, in Francia, vicende così non si sono ripetute. Negli Stati Uniti, l’opinione pubblica si fa sentire. Dopo i <hi rend="#b">Nixon </hi>e i <hi rend="#b">Bush</hi>, arriva <hi rend="#b">Obama</hi>. Qui no.</p>
    <p><hi rend="#b"> Berlusconi è diverso da Mussolini.</hi><lb/> Ma non migliore. Semmai è peggiore: nel fascismo di Mussolini c’era una reazione etica, il suo regime è stato meno corrotto della precedente amministrazione liberale. Oggi Berlusconi riesce invece a essere autoritario (i dissidenti li licenzia, è naturalmente incompatibile con la democrazia) e anche a imporre le cricche come metodo di governo. Riesce a far apprezzare anche il suo malgoverno. In fondo, le cricche che vengono scoperte hanno schiere di ammiratori segreti, i quali pensano: capitasse anche a noi di essere come loro, di ottenere finanziamenti dello Stato, di avere soldi e potere…</p>
    <p><hi rend="#b">Ma Berlusconi oggi è all’inizio della sua crisi o alla vigilia di un suo nuovo trionfo? Riccardo Chiaberge ha scritto che teme di essere non al 24 luglio 1943, vigilia della caduta di Mussolini, ma al 6 aprile 1924, quando il Partito nazionale fascista prese il 61 per cento dei voti e il regime si consolidò.</hi><lb/> L’unica speranza che ho è che alla fine tutti i regimi cadono. È caduto anche il nazismo, che aveva sistemi di controllo più violenti, finirà anche il berlusconismo. Non so quando, la crisi potrà essere lunga. Del resto, è un regime senza opposizione: la sinistra ragiona con la stessa testa del berlusconismo, ha dimenticato, per esempio, l’egualitarismo e fa ogni giorno l’elogio delle differenze sociali. La crisi però c’è, questo tardocapitalismo senza regole, né etiche, né religiose, è destinato ad andare verso una sua apocalisse: divora tutto ciò che c’è, le fonti d’energia, il territorio, l’ambiente, senza curarsi del domani. Consuma il presente senza avere più una idea di futuro. Quanto potrà durare tutto ciò?</p>
    <p><hi rend="#b"> Una visione un po’ cupa…</hi><lb/> Uno come me in un periodo come questo ha il dubbio: sono io che sono troppo pessimista, che non capisco il presente? Ma vedo il mondo del tardo capitalismo diventare feroce. Il crollo del comunismo si è dimostrato una fregatura: quel modello opposto almeno obbligava anche il capitalismo a stabilire regole e un ordine di valori. Adesso invece vale tutto e contano solo i soldi. Niente regole etiche. L’unica regola è fare soldi, anche rubando. E l’unico disonore è perdere soldi. Una volta se un industriale faceva bancarotta, si sparava. Oggi onorabilità, amor proprio, rispetto, professionalità non contano niente. Mi stupisce che la Chiesa su questo sia assente: ha rinunciato del tutto a proclamare la necessità di un’etica. Uno considerato un grande manager, come <hi rend="#b">Sergio Marchionne</hi>, dice che l’unica cosa che importa sono i conti e mette in discussione il diritto di sciopero. E se non vi va bene, dice, sposto la produzione in Serbia: non si era vista una cosa così dal tempo degli imperi. E di questo i giornali non si occupano, o fanno finta che non sia importante.</p>
    <p><hi rend="#b">Nel 1992 hai sdoganato la Lega, votando a Milano il sindaco Marco Formentini.</hi><lb/> Nell’amministrazione i leghisti erano gente in gamba e Umberto Bossi, dopo Tangentopoli, poteva dire: nel mio partito non si ruba. Adesso anche lui ha cedimenti, con quel figlio che ha: una roba un po’ coreana…</p>
    <p><hi rend="#b"> Citi spesso il generale </hi><hi rend="#b">Carlo Alberto dalla Chiesa. Un uomo di cui pure non condividevi i metodi antiterrorismo, a cui hai fatto l’ultima intervista prima che fosse ucciso dalla mafia.</hi><lb/> Siamo tutti e due piemontesi, ma il generale Dalla Chiesa può sembrare il mio opposto: io sono azionista, giellista, mentre lui era un carabiniere, diceva di avere gli alamari cuciti sulla pelle. Però era una persona rigorosa che ha combattuto il terrorismo più con l’intelligenza che con la forza. Finalmente un funzionario dello Stato che fa il suo mestiere: era carabiniere e faceva il carabiniere. E poi aveva capito le connivenze tra Stato e mafia. Nella sua intervista-testamento mi ha confermato che metà dei ministri lo aveva abbandonato: e la mafia ti uccide quando sei solo. Come <hi rend="#b">Mattei</hi>, come <hi rend="#b">Falcone </hi>e <hi rend="#b">Borsellino</hi>, è stato ammazzato sapendo che sarebbe stato ucciso. In Italia succede così.</p>
    <p>Da <hi rend="#i">Il Fatto Quotidiano</hi> del 15 agosto 2010</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>