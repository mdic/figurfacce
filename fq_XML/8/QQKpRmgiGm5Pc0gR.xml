<doc sitename="Il Fatto Quotidiano" title="Berlusconi: &quot;Ho inaugurato politica del cucù&quot; - Il Fatto Quotidiano" author="RQuotidiano" date="2010-07-12" url="http://www.ilfattoquotidiano.it/2010/07/12/berlusconi-ho-inaugurato-politica-del-cucu/38969/" hostname="ilfattoquotidiano.it" description="“Io ho inaugurato la politica del cucù”. Il premier Silvio Berlusconi definisce così la politica di apertura e amicizia o, secondo altri, quella delle gaffe internazionali. Il premier, intervenendo al Med Forum in corso a Milano, per spiegare al meglio la “politica del cucù” cita l’episodio in cui fece “cucù” alla cancelliera tedesca, Angela Merkel. …" categories="Politica" tags="Angela Merkel;Silvio Berlusconi" fingerprint="eb8afc3cc8acc43d">
  <main>
    <head rend="h1">Berlusconi: “Ho inaugurato politica del cucù”</head>
    <p>“Io ho inaugurato la politica del cucù”. Il premier <hi rend="#b">Silvio Berlusconi</hi> definisce così la politica di apertura e amicizia o, secondo altri, quella delle gaffe internazionali. Il premier, intervenendo al Med Forum in corso a Milano, per spiegare al meglio la “politica del cucù” cita<ref target="http://www.youtube.com/watch?v=W9s1ZvV6KdI&amp;feature=related"> l’episodio in cui fece “cucù” alla cancelliera tedesca, Angela Merkel</ref>. Secondo il premier è la politica di chi cerca “di capire gli altri, di essere amici di tutti i paesi del Mediterraneo. Posso dire di essere amico di molti leader”, ha aggiunto Berlusconi. La barriera costituita da rapporti politici burocratici e difficili è una barriera che il Governo ha fatto molto per ridurla o toglierla di mezzo. Il Governo direttamente è a disposizione per risolvere i problemi anche di un singolo imprenditore”.</p>
    <p>Il premier stamani è apparso in forma. Tanto che ha chiuso il suo intervento con un’altra battuta: “Non sono più un play boy ma ormai un play old”. Concludendo il suo discorso al Forum EuroMed, davanti a un parterre che vede riuniti i rappresentanti dei governi e gli ambasciatori del sud del Mediterraneo, <hi rend="#b">Berlusconi</hi> si è rivolto alla platea con una battuta. “Qualche volta portateci anche qualche bella ragazza. Noi l’apprezzeremmo perché siamo latini non play boy, almeno io che ormai sono un play old”.</p>
    <p>Dopo la politica del cucù e le belle ragazze, <hi rend="#b">Berlusconi</hi> ha commentato un altro suo grande amore: il calcio. “Con la vittoria della Spagna del mondiale in Sudafrica siamo campioni anche noi” perché ha vinto un paese del Mediterraneo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>