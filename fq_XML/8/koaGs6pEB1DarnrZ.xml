<doc sitename="Il Fatto Quotidiano" title="Rifiuti, Berlusconi: &quot;Entro dieci giorni la situazione tornerà alla normalità&quot; - Il Fatto Quotidiano" author="RQuotidiano" date="2010-10-22" url="http://www.ilfattoquotidiano.it/2010/10/22/rifiuti-berlusconi-entro-dieci-giorni-la-situazione-tornera-alla-normalita/73050/" hostname="ilfattoquotidiano.it" description="“Entro dieci giorni a Terzigno la situazione tornerà alla normalità ”. Lo ha detto il premier, Silvio Belrusconi durante la conferenza stampa a Palazzo Chigi. Assieme al presidente del Consiglio, il numero uno della Protezione civile, Guido Bertolaso, il ministro dell’Ambiente, Stefania Prestigiacomo, e il governatore della Campania, Stefano Caldoro. Berlusconi ha poi proseguito: “Non …" categories="Cronaca" tags="Discarica;Guido Bertolaso;Silvio Berlusconi;Terzigno" fingerprint="ad6c922d2a9946b1">
  <main>
    <head rend="h1">Rifiuti, Berlusconi: “Entro dieci giorni la situazione tornerà alla normalità”</head>
    <p>“Entro dieci giorni a Terzigno la situazione tornerà alla normalità ”. Lo ha detto il premier, <hi rend="#b">Silvio Belrusconi</hi> durante la conferenza stampa a Palazzo Chigi. Assieme al presidente del Consiglio, il numero uno della Protezione civile, <hi rend="#b">Guido Bertolaso</hi>, il ministro dell’Ambiente, <hi rend="#b">Stefania Prestigiacomo</hi>, e il governatore della Campania, <hi rend="#b">Stefano Caldoro</hi>.</p>
    <p>Berlusconi ha poi proseguito: “Non ci sono preoccupazioni per la salute dei cittadini”. E ricorda che il ministro della Salute, <hi rend="#b">Ferruccio Fazio</hi>, ha svolto durante la riunione in Consiglio dei ministri una relazione. Poi annuncia che sarà <hi rend="#b">Guido Bertolaso</hi> a gestire l’emergenza rifiuti nel napoletano, che precisa: “Il termovalorizzatore di Acerra funziona a funzionerà sempre meglio. Inoltre sono previste dalla legge altre tre discariche che verranno aperte in tempo utile”.</p>
    <p>Il presidente della Campania, Caldoro, manifesta apprezzamento per l’operato del governo. ”Ringrazio l’esecutivo per la decisione forte e tempestiva presa”. Caldoro fa riferimento alla decisione di far intervenire “il governo e la struttura del dottor Bertolaso laddove c’è stata una cattiva gestione del concessionario della discarica di Terzigno”.</p>
    <p>Intanto nel pomeriggio anche il Presidente dello Sato, <hi rend="#b">Giorgio Napolitano</hi>, è intervenuto: “Ho seguito con profonda pena e crescente allarme la nuova crisi dei rifiuti a Napoli, le gravi tensioni che sono insorte e la situazione di avvilente degrado che essa ha determinato in provincia e in città. Era necessario e urgente che il governo si assumesse le sue responsabilità: e oggi l’ha fatto al più alto livello”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>