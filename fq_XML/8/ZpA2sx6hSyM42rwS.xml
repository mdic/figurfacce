<doc sitename="Il Fatto Quotidiano" title="Silvio Berlusconi, le immagini del (non) matrimonio con Marta Fascina: ecco il video girato da Vittorio Sgarbi - Il Fatto Quotidiano" author="F Q" date="2022-03-21" url="https://www.ilfattoquotidiano.it/2022/03/21/silvio-berlusconi-le-prime-immagini-del-non-matrimonio-con-marta-fascina-ecco-il-video-girato-da-vittorio-sgarbi/6532086/" hostname="ilfattoquotidiano.it" description="IL VIDEO DEL MATRIMONIO DI BERLUSCONI Ecco le prime immagini girate da Vittorio Sgarbi" categories="Attualità" tags="Silvio Berlusconi;Vittorio Sgarbi" fingerprint="baa646452d0b0c31">
  <main>
    <p>La cerimonia in una cappella, la sposa in bianco, gli invitati vestiti di tutto punto, i posti assegnati ai tavoli, i fiori e i regali. Sarà stato anche un ‘matrimonio simbolico’ o un ‘<hi rend="#b">non matrimonio</hi>‘ privo di qualsivoglia valore legale o religioso, ma a parte l’assenza di un officiante, quella svoltasi sabato 19 marzo a Villa Gernetto, a Lesmo in Brianza, tra <hi rend="#b">Silvio Berlusconi</hi> e la compagna <hi rend="#b">Marta Fascina</hi>, aveva l’aria di una cerimonia di nozze. Completo di Armani blu con un mughetto all’occhiello per il Cavaliere, mentre lei ha indossato un <hi rend="#b">abito bianco </hi>creato dallo stilista<hi rend="#b"> Antonio Riva</hi> in pizzo francese, con corpetto, mezzo colletto e scollatura casta a V, oltre ad un <hi rend="#b">ampio strascico bianco lungo almeno quattro metri</hi>. Di mughetto anche il bouquet, in pendant con l’occhiello di Berlusconi, come si vede in questo video pubblicato su Facebook da<hi rend="#b"> Vittorio Sgarbi</hi>, con il fatidico momento del taglio della torta.</p>
    <p>Nel breve momento solenne nella cappella della Villa, con il suono di un violino sullo sfondo, si è tenuta una sorta di<hi rend="#b"> ‘scambio delle promesse’,</hi> con il Cavaliere che ha dedicato parole di riconoscenza e di amore nei confronti della campagna, per essergli stata vicino nei momenti più difficili, ma ha anche voluto ringraziare i familiari e gli amici più cari per essere intervenuti in questa occasione di immensa felicità per lui. All’interno di Villa Gernetto è stato poi servito il pranzo, preparato dagli chef Bobo e Chicco Cerea del <hi rend="#b">ristorante stellato ‘da Vittorio’ di Brusaporto</hi>. Il menù, pare molto apprezzato dagli ospiti, si è ispirato alla tradizione lombarda, con piatti come i mondeghili di vitello al limone con crema di sedano e rapa, gli gnocchetti di ricotta e patate allo zafferano, robiola e pan pepato e il moscato passito prodotto da un’azienda vinicola del Franciacorta.</p>
    <p>Tra una portata e l’altra, in attesa della <hi rend="#b">torta a tre piani, a simboleggiare gli anni di fidanzamento della coppia</hi>, il cantante <hi rend="#b">Gigi D’Alessio</hi> ha intonato una serie di canzoni della tradizione partenopea, tra le quali ‘Malafemmina’ e ‘O Sarracino’. Rinverdendo invece antichi ricordi di quando i due in gioventù si esibivano insieme sulle crociere, Fedele Confalonieri al pianoforte e Silvio Berlusconi alla voce hanno infine rallegrato i presenti con una serie di canzoni francesi. Poi le foto di rito in gruppo, con la torta, tra composizioni di orchidee bianche e azzurre.</p>
  </main>
  <comments/>
</doc>