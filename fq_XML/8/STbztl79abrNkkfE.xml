<doc sitename="Il Fatto Quotidiano" title="&quot;La cravatta di Putin forse è un dono di Berlusconi&quot;" author="F Q" date="2022-05-09" url="https://www.ilfattoquotidiano.it/2022/05/09/marinella-il-re-delle-cravatte-sartoriali-quella-indossata-oggi-da-putin-era-nostra-forse-e-un-regalo-di-silvio-berlusconi/6585600/" hostname="ilfattoquotidiano.it" description="Ecco da dove arriva il capo indossato dal presidente russo" categories="Attualità" tags="Silvio Berlusconi;Vladimir Putin" fingerprint="a5b4973cab86d539">
  <main>
    <p>Tra missili, <hi rend="#b">armamenti</hi> vari, alte uniformi e propaganda a reti unificate, c’è un particolare che non è passato inosservato agli amanti del genere: la cravatta sfoggiata oggi da <hi rend="#b">Vladimir</hi><hi rend="#b">Putin</hi> durante la grande parata militare a Mosca. Era un <hi rend="#b">prodotto</hi> sartoriale italiano? A togliere ogni dubbio ci ha pensato <hi rend="#b">Maurizio</hi><hi rend="#b">Marinella</hi>, a capo dell’omonimo marchio noto nel mondo proprio per le sue cravatte. Intervistato a <hi rend="#i">Un Giorno da Pecora</hi> da <hi rend="#b">Giorgio</hi><hi rend="#b">Lauro</hi> e <hi rend="#b">Francesca</hi><hi rend="#b">Fagnani</hi>, l’imprenditore napoletano ha confermato e fornito altri dettagli, alcuni dei quali inaspettati. “Penso proprio fosse una delle nostre, mi sembra proprio sia una delle mie” ha detto Marinella riferendosi alla cravatta di Putin.</p>
    <p>Scendendo nel dettaglio, l’imprenditore ha sottolineato che “si tratta di un modello <hi rend="#b">punta a spillo blu e bianco</hi>, forse regalatagli da <hi rend="#b">Silvio Berlusconi</hi> o forse facente parte di uno stock mandato al presidente Putin. Si tratta di un modello classico, elegante, che di solito si mette nelle <hi rend="#b">occasioni</hi><hi rend="#b">importanti</hi>“. Rispondendo alla domanda dei conduttori sulla provenienza del capo e, nello specifico, se è più probabile che sia stato acquistato da Putin o che glielo abbia regalato il <hi rend="#b">Cavaliere</hi>, Marinella ha spiegato: “L’ultima fornitura fatta a Putin risale a circa un anno fa, tra cui questo modello che gli era stata spedita in grandi numeri. Diciamo che negli ultimi anni ne avremo mandate a Putin circa 3/400, di cui una grande parte ‘regalate’ da Berlusconi, che è stato il ‘<hi rend="#b">creatore</hi>‘ e ‘<hi rend="#b">divulgatore</hi>‘ del modello”.</p>
    <p>Quanto costa la cravatta in questione? “<hi rend="#b">Centotrenta</hi><hi rend="#b">euro</hi>“. L’imprenditore partenopeo ha anche confermato come al Cremlino ci siano controlli capillari per verificare se i prodotti inviati siano ‘sicuri’: “Sicuramente sì – ha spiegato Marinella – perché viene fatto un <hi rend="#b">controllo</hi>, vengono aperti i pacchi, controllati per vedere che nelle cravatte non ci siano microspie ed altro, anche col <hi rend="#b">metal</hi><hi rend="#b">detector</hi>“.</p>
  </main>
  <comments/>
</doc>