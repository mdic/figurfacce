<doc sitename="Il Fatto Quotidiano" title="La pancia leghista urla di rabbia contro i suoi leader: siete impazziti? - Il Fatto Quotidiano" author="Luca De Carolis" date="2010-06-26" url="http://www.ilfattoquotidiano.it/2010/06/26/la-pancia-leghista-urla-di-rabbia-contro-i-suoi-leader-siete-impazziti/31564/" hostname="ilfattoquotidiano.it" description="La pancia urla di rabbia, la testa si cuce la bocca. Sono le due facce della Lega Nord di fronte al caso Brancher. Una vergogna per i militanti, che da giorni inondano internet di proteste e sdegno contro il neo-ministro: il più imbarazzante dei problemi per i dirigenti, che venerdì hanno osservato la consegna del …" categories="Politica" tags="Aldo Brancher;Federalismo;Padania;Silvio Berlusconi;Umberto Bossi" fingerprint="26fd17f148e4c118">
  <main>
    <head rend="h1">La pancia leghista urla di rabbia <lb/> contro i suoi leader: siete impazziti?</head>
    <p><ref target="http://www.ilfattoquotidiano.it/wp-content/uploads/2010/06/20100626_309280.jpg"/>La pancia urla di rabbia, la testa si cuce la bocca. Sono le due facce della Lega Nord di fronte al caso Brancher. Una vergogna per i militanti, che da giorni inondano internet di proteste e sdegno contro il neo-ministro: il più imbarazzante dei problemi per i dirigenti, che venerdì hanno osservato la consegna del silenzio. Un deciso cambio di rotta, dopo i primi fuochi. Sei giorni fa <graphic src="http://www.ilfattoquotidiano.it/wp-content/uploads/2010/06/20100626_309280.jpg"/></p>
    <p><hi rend="#b">Bossi</hi>aveva messo subito le cose in chiaro: “C’è solo un ministro per il federalismo, e sono io. Con Brancher non è cambiato nulla”.</p>
    <p>Gli altri maggiorenti del partito avevano riempito i giornali di frasi al vetriolo (rigorosamente anonime) su quello che considerano un colpo di mano di Berlusconi. Inatteso e rumoroso. Ieri invece ha parlato solo l’eurodeputato Speroni, grigiamente benevolo: “Do un giudizio positivo sulla nomina di <hi rend="#b">Brancher</hi>, lo conosco bene: ha sempre lavorato per il federalismo e continuerà a farlo”. Gli altri, zitti e muti, perché c’è pur sempre un governo da tenere in piedi, in qualche modo. Ma la base della Lega non vuole sentire ragioni. E si sfoga sulla rete, alla sua maniera. Sul sito dei Giovani Padani lo scontento trabocca. “Berlusconi ha fatto ministro Brancher per salvarlo dalle inferriate” attacca Matt06. Gli fa eco Xiver90: “Solo in Italia possono succedere cose simili, bisogna avere una gran faccia di bronzo per fare una nomina del genere. Per fortuna che l’Italia ha perso i Mondiali, così un pallone che rimbalza di qua e di là non distrarrà la gente dai veri problemi che affliggono da troppo tempo questo assurdo Stato. Ma che vadano tutti in mona: Berlusconi e anche il suo stupido partito”.</p>
    <p>C’è chi ricorda le concessioni passate: “Passi fare la leggina ad hoc per il nano di Arcore, ma qua stiamo davvero salvando cani e porci”. Tale Grenald è più sintetico: “E’ uno schifo”. Tra una stilettata e l’altra, affiorano anche critiche al Carroccio silente. “Sono senza parole – gema Maxpadanolibero – e non condivido assolutamente il silenzio della Lega, lo trovo incredibile. Ministero sul Federalismo a un corruttore berlusconiano e non a un nostro, che poi usa una legge per pararsi il culo che noi abbiamo approvato a denti stretti per ottenere il federalismo. Praticamente ce lo stiamo prendendo tre volte in un colpo solo. E taciamo compiaciuti”. Le proteste tracimano anche sul profilo Facebook dell’eurodeputato <hi rend="#b">Matteo Salvini</hi>. E Teresa si macera: “Se penso a tutti i gadget che ho venduto, ai volantinaggi, ai gazebo e alle tessere vendute. Io ho amato la Lega ed è per questo che sono stufa di farmi prendere per il …”. La delusione dei militanti, il motore dei successi elettorali del Carroccio, è un mare gonfio di dubbi.</p>
    <p>Un’ondata difficile da contenere, per un partito sempre pronto a vantarsi della capacità di ascoltare la “sua” gente, di assecondarne gli umori. Quella stessa gente che di Brancher non vuole proprio saperne. E semina riserve pesanti sui generali del partito. Sul profilo Facebook del giornalista <hi rend="#b">Max Parisi</hi> (Tele Padania), Elda si chiede: “Chi sono i fidati del capo? Pochissimi, visto che hanno fatto di tutto per snaturare la Lega”.<lb/> Teresio si spinge oltre, e mette in dubbio il leader supremo: “Non ci sono attenuanti generiche: o Bossi è veramente stato truffato, oppure è complice fino al midollo”. Per poi aggiungere: “Cosa aspetta a rovesciare il tavolo?”. Ovvero a rompere con Berlusconi. Un alleato ormai troppo scomodo, per tanti militanti della Lega. Che parlano anche della nomina di Brancher come di “un castigo impartito” dal premier, e lanciano moniti da allarme rosso: “In questo modo la Lega va in tilt, e sposta il consenso su Berlusconi”. Sospetti, analisi, inviti a fare marcia indietro si rincorrono. “A che ci serve Brancher?” si lamenta Bossi78 su uno dei tanti forum (non ufficiali) intitolati alla Lega. Marcopadano risponde con stoico ottimismo: “L’obiettivo rimane il federalismo fiscale, poi sarà Padania libera. Bossi sa quel che fa, chi se ne frega di Brancher”. Un attestato di fede: nonostante tutto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>