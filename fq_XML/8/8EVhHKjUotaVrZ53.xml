<doc sitename="Il Fatto Quotidiano" title="Da oggi i centristi tengono sotto scacco il governo - Il Fatto Quotidiano" author="Lorenzo Galeazzi" date="2010-08-04" url="http://www.ilfattoquotidiano.it/2010/08/04/da-oggi-i-centristi-tengono-sotto-scacco-il-governo/47658/" hostname="ilfattoquotidiano.it" description="La Camera ha respinto la sfiducia a Giacomo Caliendo con 299 voti contrari, 229 a favore, 75 astenuti. Presenti 603, votanti 528. Come hanno votato le varie forze politiche è arcinoto. Popolo delle libertà e Lega si sono schierate al fianco del sottosegretario, il Pd e l’Italia dei Valori hanno votato per la loro mozione …" categories="Politica" tags="Futuro e Libertà;Giacomo Caliendo;Gianfranco Fini;Silvio Berlusconi" fingerprint="8d01e676e5438361">
  <main>
    <head rend="h1">Da oggi i centristi tengono sotto scacco il governo</head>
    <p>La Camera ha respinto la sfiducia a <hi rend="#b">Giacomo Caliendo</hi> con <hi rend="#b">299 voti contrari, 229 a favore, 75 astenuti</hi>. Presenti 603, votanti 528. Come hanno votato le varie forze politiche è arcinoto. Popolo delle libertà e Lega si sono schierate al fianco del sottosegretario, il Pd e l’Italia dei Valori hanno votato per la loro mozione di sfiducia, mentre si è formato un asse centrista, composto dai finiani di <hi rend="#b">Futuro e libertà per l’Italia</hi>, dall’<hi rend="#b">Udc</hi>, dai rutelliani dell’<hi rend="#b">Api</hi> e dal <hi rend="#b">Movimento per l’Autonomia</hi> di Lombardo, che si è astenuto.<lb/> Che messaggio politico arriva da questo pomeriggio d’agosto alla Camera? Il primo, e il più importante, lo si ricava facendo una semplice addizione. Se i <hi rend="#b">75 astenuti </hi>avessero votato con Pd e Idv, il governo sarebbe stato battuto. <hi rend="#b">Per una manciata di voti, ma battuto</hi>.<lb/> Oggi non era nel loro interesse di nessuno fare andare sotto l’esecutivo sul caso Caliendo, ma in un futuro forse neanche tanto lontano, non si sa mai.<lb/> Quello che d’ora in avanti Berlusconi dovrà tenere a mente è che c’è un nuovo soggetto politico con cui giocoforza sarà costretto a fare i conti. I centristi hanno tenuto oggi il loro battesimo politico e i numeri sono dalla loro parte. Se fossero un gruppo unitario sarebbero i terzi dopo Pdl e Pd, perfettamente in grado di tenere sotto scacco il governo.<lb/> Lo ha capito benissimo <hi rend="#b">Pierferdinando Casini </hi>che, uscendo da Montecitorio, ha detto: “Noi siamo stati l’unico gruppo a votare compatto”. Il leader dell’Udc non è d’accordo con chi gli dice che il voto è andato male dato che mancavano 10 voti rispetto a quanti, il giorno prima, si erano dichiarati per l’astensione: “Noi saremmo andati male? E allora cosa si deve dire di loro? Guardate i loro numeri: la maggioranza ha 299 voti”.<lb/> Per quanto riguarda le truppe finiane, ieri da <hi rend="#b">Palazzo Grazioli </hi>era arrivato un avviso. I deputati membri dell’esecutivo che avessero votato per l’astensione, erano automaticamente fuori dal governo. Messaggio ricevuto, tant’è che il ministro <hi rend="#b">Andrea Ronchi</hi> e il vice ministro <hi rend="#b">Adolfo Urso</hi> hanno sono andati assieme a Pdl e Lega. I sottosegretari Roberto Menia e Antonio Bonfiglio erano invece assenti giustificati perché in missione. Mentre mancavano in aula gli onorevoli Consolo, Divella, Angeli, Tremaglia.<lb/> “La matematica batte la politica”, chiosa Dario Franceschini, capogruppo del Pd alla Camera, “299 non è 316”. E da qui in avanti Berlusconi, se vorrà continuare il suo mandato, dovrà prestare particolare attenzione a questi numeri.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>