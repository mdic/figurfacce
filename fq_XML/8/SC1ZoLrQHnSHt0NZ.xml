<doc sitename="Il Fatto Quotidiano" title="Berlusconi all'ospedale San Raffaele di Milano: &quot;Deve sottoporsi a controlli di routine&quot;" author="F Q" date="2022-01-23" url="https://www.ilfattoquotidiano.it/2022/01/23/berlusconi-ricoverato-allospedale-san-raffaele-di-milano-zangrillo-qui-da-stamattina-per-controlli-clinici-periodici/6465603/" hostname="ilfattoquotidiano.it" description="Lo si apprende da fonti di Forza Italia" categories="Politica" tags="Milano;San Raffaele;Silvio Berlusconi" fingerprint="75fc557d382b7b3d">
  <main>
    <head rend="h1">Berlusconi ricoverato all’ospedale San Raffaele di Milano. Zangrillo: “Qui da stamattina per controlli clinici periodici”</head>
    <graphic src="https://st.ilfattoquotidiano.it/wp-content/uploads/2022/01/12/Berlusconi-1200-4-690x362.jpg"/>
    <p><hi rend="#b">Silvio Berlusconi</hi> si trova all’ospedale San Raffaele di <hi rend="#b">Milano</hi> per dei controlli di routine. Secondo quanto riferito dall’agenzia <hi rend="#i">Ansa</hi> è ricoverato da giovedì scorso, 20 gennaio, una ricostruzione smentita da <hi rend="#b">Alberto Zangrillo</hi>, primario e medico personale del leader di Forza Italia. “Il Presidente Silvio Berlusconi si trova da questa mattina all’ospedale San Raffaele e si sta sottoponendo ai <hi rend="#b">controlli clinici periodici</hi>, programmati da tempo inseriti in un protocollo standard”, dice Zangrillo. Spiegando che “proprio per la contemporaneità tra la scadenza dei controlli e il <hi rend="#b">delicato momento politico</hi>, il Presidente Berlusconi ha deciso di recarsi oggi al San Raffaele solo dopo aver comunicato le sue intenzioni rispetto alla candidatura per la Presidenza della Repubblica”.</p>
    <p>E dunque solo dopo aver ufficializzato il passo indietro nella corsa al <hi rend="#b">Quirinale</hi>, <hi rend="#b">Berlusconi</hi> si è recato in ospedale. Al momento non si sa quando lascerà la struttura. L’ex premier si trova come sempre nel padiglione <hi rend="#b">Diamante</hi>, dove è già stato in occasione dei ricoveri per il Covid dello scorso anno e per l’operazione al cuore del 2016. Davanti all’ingresso, dove sono appostati gruppi di giornalisti con telecamere, sono parcheggiate la sua auto e quella della scorta, oltre ad una macchina dei Carabinieri.</p>
    <p>Nelle scorse ore l’ex presidente del Consiglio aveva annunciato la sua resa nella corsa al Quirinale, dopo aver disertato il vertice telematico del centrodestra. <ref target="https://www.ilfattoquotidiano.it/2022/01/22/quirinale-berlusconi-si-arrende-ma-non-rinuncia-allultima-balla-ho-i-numeri-per-essere-eletto-passo-indietro-per-responsabilita-nazionale/6465246/">Ha spiegato la sua decisione in una nota</ref>, letta ad alta voce dalla senatrice <hi rend="#b">Licia Ronzulli</hi>, collegata via zoom con gli altri leader della coalizione. “Il cavaliere sta bene”, ha fatto sapere la senatrice, “sappiamo tutti che è un leone e tornerà presto a ruggire”. Con la sua scelta – sostiene la fidata del leader di Forza Italia – “Ha scritto un’altra fondamentale pagina della storia repubblicana. Adesso però il centrodestra ha una grande responsabilità ed è chiamato a trovare un profilo per affrontare le sfide che attendono il Paese e a rappresentare l’Italia nel resto del mondo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>