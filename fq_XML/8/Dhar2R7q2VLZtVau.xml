<doc sitename="Il Fatto Quotidiano" title="Sondaggi, leader in crisi di gradimento dopo i giorni del Quirinale. Salvini e Berlusconi perdono dieci punti, cala anche Draghi (-5%) - Il Fatto Quotidiano" author="F Q" date="2022-02-05" url="https://www.ilfattoquotidiano.it/2022/02/05/sondaggi-leader-in-crisi-di-gradimento-dopo-i-giorni-del-quirinale-salvini-e-berlusconi-perdono-dieci-punti-cala-anche-draghi-5/6482464/" hostname="ilfattoquotidiano.it" description="LEADER IN CRISI DI GRADIMENTO I sondaggi post-Quirinale: Salvini e B. perdono dieci punti" categories="Politica" tags="Governo Draghi;Mario Draghi;Matteo Salvini;Silvio Berlusconi;Sondaggi;Sondaggi Elettorali" fingerprint="3a947a54bb76536d">
  <main>
    <head rend="h1">Sondaggi, leader in crisi di gradimento dopo i giorni del Quirinale. Salvini e Berlusconi perdono dieci punti, cala anche Draghi (-5%)</head>
    <graphic src="https://st.ilfattoquotidiano.it/wp-content/uploads/2022/02/05/salvini-berlusconi-690x362.jpg"/>
    <p><hi rend="#b">Cala il gradimento</hi> di <hi rend="#b">tutti i leader</hi> politici, mentre due terzi degli italiani sono sicuri che il governo andrà avanti <hi rend="#b">fino a fine legislatura</hi>. Sono i risultati essenziali del sondaggio condotto da <hi rend="#i">Demos &amp; Pi </hi>per <hi rend="#i">Repubblica </hi>tra il <hi rend="#b">31 gennaio</hi> e l’<hi rend="#b">1 febbraio</hi>, nei giorni subito successivi alla rielezione di Sergio Mattarella al Quirinale. Nello specifico, tra novembre 2021 e febbraio 2022 il gradimento del presidente del Consiglio <hi rend="#b">Mario Draghi</hi> (cioè la percentuale di interpellati che esprimono su di lui una valutazione almento sufficiente) è calato dal <hi rend="#b">70%</hi> al <hi rend="#b">65%</hi>, pur rimanendo molto alto in termini assoluti. In discesa ancche i suoi ministri: <hi rend="#b">Roberto Speranza</hi> (Salute) passa dal <hi rend="#b">49%</hi> al <hi rend="#b">40%</hi>,<hi rend="#b"> Dario Franceschini</hi> (Cultura) dal <hi rend="#b">43%</hi> al <hi rend="#b">32%</hi>, <hi rend="#b">Giancarlo Giorgetti</hi> (Sviluppo economico) dal <hi rend="#b">35%</hi> al <hi rend="#b">28%</hi>.</p>
    <p>Tra i capipartito, invece, il presidente M5S <hi rend="#b">Giuseppe Conte</hi> è ancora quello dall’apprezzamento più alto, ma anche lui lascia sul terreno <hi rend="#b">quattro punti</hi> (dal 53% al 49%). Meno quattro anche per la presidente di Fratelli d’Italia <hi rend="#b">Giorgia Meloni</hi> (dal 43% al 39%). Il segretario Pd <hi rend="#b">Enrico Letta</hi> perde invece sette punti in cinque mesi, calando <hi rend="#b">dal 43% al 35%</hi>. Ancora peggio però fanno i due leader di <hi rend="#b">Lega</hi> e <hi rend="#b">Forza Italia</hi>, Matteo Salvini e Silvio Berlusconi, che in questi giorni si scambiano segnali per costruire una federazione “repubblicana” lasciando fuori i meloniani: nel sondaggio di <hi rend="#i">Demos </hi>Salvini è dato in crollo di <hi rend="#b">dieci punti pieni</hi> (dal 36% al 26%), mentre Berlusconi <hi rend="#b">ne perde nove</hi> (dal 40% al 31%). Giù anche <hi rend="#b">Di Maio</hi> (dal 37% al 30%) e <hi rend="#b">Calenda</hi> (dal 30% al 24%), mentre guadagna un punto <hi rend="#b">Matteo Renzi</hi>, che però rimane in fondo alla classifica di gradimento col 19%, meglio solo di <hi rend="#b">Beppe Grillo</hi> all’11%. Alla domanda su “quanto tempo il governo Draghi resterà in carica”, dopo il Mattarella bis il <hi rend="#b">75% dei sondati</hi> risponde “fino alla fine della legislatura nel 2023” e solo il 17% “ancora per qualche mese”.</p>
    <p>Un sondaggio di <hi rend="#i">Ipsos </hi>per il <hi rend="#i">Corriere della Sera </hi>realizzato tra l’1 e il 3 febbraio ha invece fotografato i <hi rend="#b">valori elettorali dei partiti</hi> dopo la settimana del Quirinale. Secondo l’istituto di Nando Pagnoncelli, rispetto a fine gennaio il Pd <hi rend="#b">guadagna 0,8 punti</hi> ed è il primo partito con il <hi rend="#b">20,8%</hi>, seguito da <hi rend="#b">Fratelli d’Italia</hi> (19,3%, -0,2%) e dalla <hi rend="#b">Lega</hi>, che però lascia per strada ben 1,7 punti in una settimana (da 19,7% a 18%). Giù anche il <hi rend="#b">Movimento 5 Stelle</hi> (da 15,9% a 15,5%), mentre riguadagna terreno <hi rend="#b">Forza Italia</hi> (9,8%, +0,6%). Tra le forze minori crescono <hi rend="#b">+Europa</hi> (3,9%, +0,4%), <hi rend="#b">Italia viva</hi> (2,2%. +0,7%) e <hi rend="#b">Italexit</hi> di Gianluigi Paragone (1,9%, + 0,4%). La massa dell’astensione guadagna un punto percentuale (41,5%).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>