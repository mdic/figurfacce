<doc sitename="Il Fatto Quotidiano" title="Quirinale, Berlusconi ingolfa il centrodestra. Meloni e Salvini costretti a &quot;parlare d'altro&quot;" author="F Q" date="2022-01-20" url="https://www.ilfattoquotidiano.it/2022/01/20/quirinale-berlusconi-si-nasconde-e-il-vertice-del-centrodestra-salta-di-nuovo-meloni-e-salvini-costretti-a-parlare-daltro/6462656/" hostname="ilfattoquotidiano.it" description="Rinviato (di nuovo) il vertice di coalizione in vista della prima votazione di lunedì" categories="Politica" tags="Centrodestra;Giorgia Meloni;Matteo Salvini;Quirinale;Silvio Berlusconi" fingerprint="2b9b1675a87cb134">
  <main>
    <head rend="h1">Quirinale, Berlusconi si nasconde e il vertice del centrodestra salta di nuovo. Meloni e Salvini costretti a “parlare d’altro”</head>
    <graphic src="https://st.ilfattoquotidiano.it/wp-content/uploads/2022/01/20/salvini-meloni-1200-690x362.jpg"/>
    <p>La notizia di oggi è che il vertice del centrodestra sul Quirinale è saltato. Ovvero: è saltato un’altra volta, dopo ieri. <hi rend="#b">Silvio</hi><hi rend="#b">Berlusconi</hi> è infatti rimasto a <hi rend="#b">Milano</hi> e dunque il nuovo incontro a <hi rend="#b">Villa Grande</hi>, residenza romana del leader di Forza Italia, con <hi rend="#b">Giorgia Meloni</hi> e <hi rend="#b">Matteo</hi><hi rend="#b">Salvini</hi> è rinviato a data da destinarsi. Berlusconi, in queste ore, avrebbe dovuto sciogliere la riserva sulla sua candidatura, ma resta il silenzio. “Berlusconi è ad Arcore e rimarrà ad Arcore, credo si esprimerà con dei bollettini – dice <hi rend="#b">Vittorio Sgarbi</hi> all’<hi rend="#i">Ansa</hi> -. Mi pare chiaro che questa pausa sia diventata di riflessione, in cui lui possa elaborare un nome al posto del suo e lavorare con l’impegno di un padre della patria. Direi che da un giorno e mezzo siamo su questo punto”.</p>
    <p>Così Salvini e Meloni hanno dovuto dunque cambiare la propria agenda di appuntamenti e, entrambi, – a breve distanza l’uno dall’altro – hanno convocato la stampa. Lo staff di <hi rend="#b">Giorgia Meloni</hi> dirama una nota alle 11,22 per informare che alle 11,30, il gruppo di Fratelli d’Italia, capeggiato dalla loro presidente, avrebbe dato vita ad un breve sit-in davanti a Montecitorio per protestare contro l’ultimo decreto green pass. Poco prima, alle 11,15, la Lega ha informato che a mezzogiorno il segretario federale, nei pressi del Senato, avrebbe rilasciato dichiarazioni alla stampa. “Parto io su due cose su cui sto lavorando, poi chiedetemi quello che volete e rimarrete senza risposta” è il benvenuto del leader del Carroccio.</p>
    <p>La necessità di entrambi i leader è far passare in secondo piano la notizia del mancato vertice di centrodestra. Terminate le dichiarazioni, alla prima domanda sul tema Quirinale, Meloni risponde: “Non è questo il tema di oggi, vorrei che oggi si parlasse del <hi rend="#b">decreto</hi>”. Eppure proprio ieri la leader di Fdi ha riunito l’esecutivo proprio sull’argomento: non il decreto, ma il presidente della Repubblica.</p>
    <p>Salvini invece parla di <hi rend="#b">caro-bollette</hi> e <hi rend="#b">disabilità</hi>, dossier su cui c’è “il pressing della Lega”, ci tiene a precisare. Il Colle è in fondo alle sue dichiarazioni e il vertice del centrodestra di nuovo rinviato non viene nemmeno menzionato. “Sul Quirinale l’unica cosa che vi posso dire è che il centrodestra ragionerà e voterà compatto dall’inizio alla fine, sarà determinato e determinante e il ruolo di Berlusconi è e sarà fondamentale”: poi il segretario del Carroccio non accetta domande e torna in ufficio.</p>
    <p>Meloni, alla fine del breve incontro con la stampa, precisa che il vertice non è stato ancora convocato ma è “vitale che si svolga entro la fine della settimana: spero sia calendarizzato nelle prossime ore, altrimenti lo chiederò io ufficialmente”. Un clima tutt’altro che “unitario”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>