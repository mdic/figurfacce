<doc sitename="Il Fatto Quotidiano" title="Berlusconi nega la compravendita ma ha offerto di tutto a Razzi dell'Idv - Il Fatto Quotidiano" author="RQuotidiano" date="2010-09-17" url="http://www.ilfattoquotidiano.it/2010/09/17/berlusconi-nega-la-compravendita-ma-ha-offerto-di-tutto-a-razzi-dellidv/61629/" hostname="ilfattoquotidiano.it" description="Dal consiglio dei ministri di stamani doveva uscire il nome del nuovo ministro dello sviluppo economico, come promesso dal premier. Invece si è parlato di altro. Dei numeri della maggioranza. E Silvio Berlusconi ha garantito che “non è in corso nessuna compravendita di parlamentari” perché i “voti in più che avrò verranno per la maggior …" categories="Politica" tags="Francesco Nucara;Gianfranco Fini;Mariastella Gelmini;Raffaele Lombardo;Silvio Berlusconi" fingerprint="fd0a123cfc810b35">
  <main>
    <head rend="h1">Berlusconi nega la compravendita <lb/> ma ha offerto di tutto a Razzi dell’Idv</head>
    <p>Dal consiglio dei ministri di stamani doveva uscire il nome del nuovo ministro dello sviluppo economico, come promesso dal premier. Invece si è parlato di altro. Dei numeri della maggioranza. E <hi rend="#b">Silvio Berlusconi</hi> ha garantito che “non è in corso nessuna compravendita di parlamentari” perché i “voti in più che avrò verranno per la maggior parte da chi è stato eletto nel centrodestra”. E’ uno dei passaggi del ragionamento fatto dal cavaliere parlando del discorso programmatico che terrà a Montecitorio e in Senato. Il nodo rimangono i numeri. Anche perché l’opposizione intende presentare una mozione di sfiducia a Berlusconi come ministro dello sviluppo economico ad interim. Servono 316 uomini.</p>
    <p>Il gruppo di responsabilità nazionale lanciato da <hi rend="#b">Francesco Nucara</hi> è miseramente fallito. <ref target="http://www.ilfattoquotidiano.it/2010/09/14/gruppo-di-solidarieta-a-rischio-boomerang-per-berlusconi/60649/">In appena 24 ore si è svuotato come un sufflè</ref> tra le smentite dei presunti aderenti e l’epitaffio scritto di suo pugno: “Non si è iscritto nessuno”. I finiani continuano a garantire la fiducia al Governo ma ovviamente il premier non si fida. E così cerca ancora di avvicinare e far avvicinare possibili. Ma non di compravendita si tratta, dice Berlusconi. Eppure il deputato dell’Italia dei Valori, <hi rend="#b">Antonio Razzi</hi>, racconta di aver ricevuto una vera e propria offerta in cambio del suo voto: “Si è parlato di pagarmi il muto e darmi un posto nel Governo, ma la proposta più concreta è stata la rielezione sicura”. Razzi è uno dei quattro eletti con l’Idv indicati come possibili stampelle all’attuale esecutivo.</p>
    <p>Incassato un diniego, stamani Berlusconi ha ricevuto l’aperto sostegno del movimento di <hi rend="#b">Raffaele Lombardo</hi> che, in un’intervista al <hi rend="#i">Corriere della Sera</hi>, ha chiarito la posizione del suo gruppo garantendo la piena fiducia al Governo. “La mia è una fiducia molto esigente, non gratuita. Non faccio parte dell’area della responsabilità e non darò nessuna fiducia cieca”, ha detto. “Voglio leggere il programma, vedere cosa succede sulla giustizia ed accertarmi che, per il Sud, non ci siano solo miraggi e un po’ di fumo. Farò di tutto per scongiurare che Berlusconi vada in crisi. Ma se succede sono pronto ad aderire a qualunque governo che riformi la legge elettorale. Con gli uomini di <hi rend="#b">Fini</hi> abbiamo avviato un leale percorso di condivisione”. I contatti sono dunque ancora in corso. Ma dal Pdl negano categoricamente che siano in corso compravendite.</p>
    <p>La dichiarazione ufficiale è stata affidata al ministro dell’Istruzione, <hi rend="#b">Mariastella Gelmini</hi>. “Diversamente da quanto riportato da alcuni organi di informazione, non esiste alcuna campagna acquisti in atto da parte di Berlusconi e degli esponenti del centrodestra”, ha assicurato. “Esiste invece – spiega – un confronto con alcuni parlamentari che non si riconoscono più in una opposizione estremista e che, per senso di responsabilità, sono disposti al dialogo. Spiace rilevare – osserva – il solito strabismo di chi plaude al passaggio di parlamentari dalla destra alla sinistra (considerandoli eroi della libertà di pensiero) e critica invece qualsiasi ipotesi di collaborazione tra eletti nelle file dell’opposizione e la maggioranza che sostiene il governo. E’ il solito gioco dei due pesi e due misure a cui una certa stampa e certi intellettuali – conclude il ministro – ci hanno abituato dal 1994”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>