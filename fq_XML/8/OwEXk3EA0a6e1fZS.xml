<doc sitename="Il Fatto Quotidiano" title="Nei verbali di Spatuzza la storia di Schifani che fece da tramite tra Berlusconi e i Graviano - Il Fatto Quotidiano" author="RQuotidiano" date="2010-08-26" url="http://www.ilfattoquotidiano.it/2010/08/26/nei-verbali-di-spatuzza-la-storia-di-schifani-che-fece-da-tramite-tra-berlusconi-e-i-graviano/53351/" hostname="ilfattoquotidiano.it" description="Ci fu un tempo in cui il senatore Renato Schifani non si occupava di politica. Faceva l’avvocato, civilista, e in questo ruolo agganciò spregiudicate conoscenze con uomini vicini a Cosa nostra. Erano i tempi in cui esibiva con orgoglio l’ormai mitico riporto in testa. Anni Ottanta, inizi dei Novanta. Epoca in cui l’allora intraprendente legale, …" categories="Giustizia" tags="Gaspare Spatuzza;LEspresso;Renato Schifani;Silvio Berlusconi;Stefano Bontate" fingerprint="33a27339352b3bbd">
  <main>
    <head rend="h1">Nei verbali di Spatuzza la storia di Schifani <lb/> che fece da tramite tra Berlusconi e i Graviano</head>
    <p>Ci fu un tempo in cui il senatore <hi rend="#b">Renato Schifani</hi> non si occupava di politica. Faceva l’avvocato, civilista, e in questo ruolo agganciò spregiudicate conoscenze con uomini vicini a Cosa nostra. Erano i tempi in cui esibiva con orgoglio l’ormai mitico riporto in testa. Anni Ottanta, inizi dei Novanta. Epoca in cui l’allora intraprendente legale, che da lì a poco sarà eletto nel collegio siciliano di Altofonte-Corleone, avrebbe ricoperto un ruolo di prestigio, mediando i rapporti tra i fratelli stragisti <hi rend="#b">Filippo</hi> e <hi rend="#b">Giuseppe Graviano</hi>, e il duo <hi rend="#b">Berlusconi-Dell’Utri</hi>. La notizia viene riportata sul numero dell’<hi rend="#i">Espresso</hi> in edicola domani. A firmare l’articolo è <hi rend="#b">Lirio Abbate</hi>, ex cronista dell’Ansa che l’11 aprile 2006 fu il primo a dare la notizia dell’arresto di <hi rend="#b">Bernardo Provenzano</hi>. Si parla di “ombre inquietanti” che emergono dal passato. Di “spettri” ripescati dentro a trent’anni di storia di un uomo che ha girato i tribunali di mezza Italia difendendo i patrimoni dei boss mafiosi.</p>
    <p>Ombre e sospetti riportati a galla dalle dichiarazioni del pentito <hi rend="#b">Gaspare Spatuzza</hi>. L’ex killer di Brancaccio, scrive <hi rend="#i">l’Espresso</hi>, l’ottobre scorso davanti ai giudici di Firenze avrebbe parlato proprio di questo. Frasi messe subito a verbale e girate, per competenza, alla procura di Palermo. Documento top secret. Ma solo a metà. Una parte di queste pagine (le meno compromettenti) sono state messe agli atti del processo al senatore Marcello Dell’Utri (condannato a sette anni per concorso esterno).</p>
    <p>Lo spunto, dunque, esiste. Saranno i magistrati a sviscerare il tema. Il procuratore <hi rend="#b">Francesco Messineo </hi>ha già dato l’incarico agli aggiunti Antonio Ingroia e Ignazio De Francisci e ai sostituti Nino Di Matteo e Paolo Guido. Secondo quanto riporta <hi rend="#i">l’Espresso</hi>, i magistrati hanno già messo a punto una strategia segnandosi le persone da sentire. Non c’è solo Spatuzza. Ma anche <hi rend="#b">Francesco Campanella</hi>, ex segretario dei giovani dell’Udeur, già delfino di <hi rend="#b">Mastella</hi>, ma soprattutto colletto bianco in nome e per conto della famiglia <hi rend="#b">Mandalà</hi>. Quello stesso Campanella che grazie ai suoi appoggi nel comune di Villabate ha falsificato la carta d’identità con cui Provenzano è andato a Marsiglia per sottoporsi a esami clinici. L’elenco, però, prosegue e spunta il nome, al momento top secret, di un imprenditore condannato per riciclaggio che nominò lo stesso presidente del Senato socio in una sua impresa.</p>
    <p>Insomma, l’ennesima gatta da pelare per Berlusconi e il suo stato maggiore. Nulla, ovviamente, è ancora stato scritto. Tantomeno Schifani risulta indagato. Ma su di lui pesa un’inchiesta (poi archiviata nel 2002) per associazione mafiosa. Indagato per tre volte, e per tre volte archiviato. Eppure le carte restano e come ha rivelato <hi rend="#i">il Fatto</hi>, incastrano Schifani quantomeno a precise responsabilità politiche. A tirarlo in ballo è infatti il pentito <hi rend="#b">Salvatore Lanzalaco</hi> per un appalto pilotato dalla mafia. Il sistema, come spiega Abbate, era semplice: “Lo studio di progettazione di Lanzalaco preparava gli elaborati per le gare, i politici mettevano a disposizione i finanziamenti, le imprese si accordavano, la mafia eseguiva i subappalti”.</p>
    <p>Per Schifani, quindi, la situazione non è delle migliori. Con nuovi elementi d’accusa l’inchiesta potrebbe essere riaperta. E in questo caso gli elementi d’accusa pesano e non poco. Visto che Giuseppe Graviano è lo stesso che nel 1993 orgnizzò le stragi di Romna, Firenze e Milano e che subito dopo confidò a Spatuzza di essersi “messo il paese nelle mani” grazie alla colaborazione di Berlusconi e Dell’Utri.</p>
    <p>La trinagolazione Graviano-Schifani- Berlusconi, a quanto scrive <hi rend="#i">l’Espresso,</hi> parte, poi, da molto lontanto. Dagli anni Ottanta. Periodo in cui il presidente del Senato tra i suoi assistiti aveva <hi rend="#b">Giovanni Bontate</hi>, fratello di<hi rend="#b"> Stefano Bontate</hi>, il principe di Villagrazia ucciso a Palermo nel 1981 e che poco prima di morire era salito a Milano per investire 20 miliardi di lire. Denaro dei clan, di cui però si sono perse le tracce. E sotto la Madonnina, stando alla fonte anonima citata dal settimanale, Schifani ci veniva già a metà degli anni Ottanta per fare visita a Dell’Utri e al premier. Incontri cordiali in cui Berlusconi aveva il vezzo di chiamarlo “contabile”. Chissà perché?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>