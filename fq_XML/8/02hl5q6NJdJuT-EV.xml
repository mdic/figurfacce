<doc sitename="Il Fatto Quotidiano" title="Emilio Fede in lacrime pensando a Berlusconi: &quot;Quello che mi disse in aereo, altro che Bunga e banghi. Un amico per tutta la vita&quot;" author="Giuseppe Candela" date="2022-01-21" url="https://www.ilfattoquotidiano.it/2022/01/21/emilio-fede-in-lacrime-pensando-a-berlusconi-quello-che-mi-disse-in-aereo-altro-che-bunga-e-banghi-un-amico-per-tutta-la-vita/6463517/" hostname="ilfattoquotidiano.it" description="LA VOCE STROZZATA DALLE LACRIME Ecco cosa ha detto Emilio Fede su Silvio Berlusconi" categories="Attualità" tags="Emilio Fede;Silvio Berlusconi" fingerprint="7ba5d5bad90188a0">
  <main>
    <p>“<hi rend="#b">Ho sentito l’ultima volta Berlusconi la notte di Natale</hi>, mi ha chiamato e mi ha invitato. Non ci sono andato perché non volevo entrare in un momento politico così importante, avrei alimentato le polemiche sui giornali <hi rend="#b">con discorsi sul Bunga Bunga</hi>. Vedo le persone che gli stanno vicino, qualcuno lo eviterei. Ruffiani”, parola di <hi rend="#b">Emilio Fede</hi> intervistato da “<hi rend="#i"> Piazzapulita</hi>“. L’ex direttorissimo del Tg4 intervistato da </p>
    <p><hi rend="#b">Gregorio Romeo</hi>, come immaginabile, fa il tifo per l’amico di sempre al Quirinale: “Lui farà di tutto per non deludere, lavorerebbe come un pazzo”.</p>
    <p>“Lei, da direttore del Tg, <hi rend="#b">come annuncerebbe l’elezione di Silvio Berlusconi al Quirinal</hi>e”, la domanda dell’inviato del talk show condotto da <hi rend="#b">Corrado Formigli</hi>. Fede sta al gioco e fa il suo lancio: “Finalmente l’Italia ha un presidente, la notizia è di poco fa. <hi rend="#b">Al Quirinale, sotto la bandiera della Patria, c’è Silvio Berlusconi</hi>. Dobbiamo essere con lui, non importa di che parte politica. Ciao Presidente, buon lavoro”. Annuncio che si conclude con le lacrime di commozione e con la voce strozzata dall’emozione.</p>
    <p>“<hi rend="#b">Guardando questa foto con Silvio in aereo mi vengono in mente anni e anni di lavoro</hi> in comune”, aveva detto poco prima facendo un viaggio nei ricordi con il Cavaliere. “Una volta c’era cattivo tempo, lui era un po’ preoccupato. Mi prende per un braccio e mi dice: ‘Ho la sensazione come se ci conoscessimo da quando eravamo ragazzi’. Detto in un momento privato, non per propaganda, <hi rend="#b">quella rimane una tappa importante che prescinde da Bunga e banghi</hi>. Avere un amico per tutta la vita”, aveva concluso.</p>
    <p>Il giornalista, ormai novantenne, ha da poco finito di scontare la sua pena per la condanna definitiva a quattro anni e sette mesi nell’ambito del processo Ruby Bis. <hi rend="#b">Fede era stato condannato prima alla detenzione domiciliare</hi> poi era stato affidato ai servizi sociali, la notizia era stata resa nota da Massimo Giletti nel corso di “Non è l’Arena” a metà dicembre: “Sono libero, è tornata la vita. Anche se in un momento difficile, tu lo sai, <hi rend="#b">ho perso mia moglie, che era anche una tua grande amica</hi>. Finalmente posso guardarmi attorno e tornare ad essere quel ragazzo che dal cuore della Sicilia è partito per scoprire chissà quali malefatte. La dedico a te, cara Diana, ti dedico tutto questo”, aveva commentato Fede.</p>
  </main>
  <comments/>
</doc>