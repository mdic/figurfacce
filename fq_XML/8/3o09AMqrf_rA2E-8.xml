<doc sitename="Il Fatto Quotidiano" title="Quirinale, Letta a La7: &quot;Berlusconi ha telefonato anche a parlamentari del Pd. Su sua candidatura nessun negoziato col centrodestra&quot; - Il Fatto Quotidiano" author="F Q" date="2022-01-12" url="https://www.ilfattoquotidiano.it/2022/01/12/quirinale-letta-a-la7-berlusconi-ha-telefonato-anche-a-parlamentari-del-pd-su-sua-candidatura-nessun-negoziato-col-centrodestra/6452929/" hostname="ilfattoquotidiano.it" description="“La candidatura di Berlusconi è lì ed è molto seria. Io ho notizie di parlamentari, anche iscritti al nostro gruppo, che hanno ricevuto una telefonata di Berlusconi in questi giorni”. Lo rivela a “Dimartedì” (La7) il segretario del Pd, Enrico Letta, che ribadisce il suo no al nome di Silvio Berlusconi, proposto dal centrodestra per …" categories="La7" tags="Enrico Letta;Giorgia Meloni;Matteo Salvini;PD;Presidente della Repubblica;Silvio Berlusconi" fingerprint="2bb8925dfa4dd325">
  <main>
    <p>“La candidatura di <hi rend="#b">Berlusconi</hi> è lì ed è molto seria.<hi rend="#b"> Io ho notizie di parlamentari, anche iscritti al nostro gruppo, che hanno ricevuto una telefonata di Berlusconi in questi giorni”</hi>. Lo rivela a <ref target="http://www.la7.it/dimartedi"> “Dimartedì”</ref> (La7) il segretario del </p>
    <p><hi rend="#b">Pd, Enrico Letta</hi>, che ribadisce il suo no al nome di</p>
    <p><hi rend="#b">Silvio Berlusconi,</hi>proposto dal centrodestra per il Quirinale, e aggiunge: “Quello che è certo è che</p>
    <p><hi rend="#b">non decolla il negoziato col centrodestra finché c’è il suo nome sul tavolo e soprattutto finché Salvini e Meloni rimangono fermi a 15 anni fa</hi>. In tutta questa legislatura Salvini e Meloni hanno fatto come se Berlusconi non ci fosse. Improvvisamente finisce la legislatura e tornano sotto Berlusconi? Francamente la trovo una cosa incomprensibile”.</p>
    <p>Letta osserva: “<hi rend="#b">Era difficile prevedere che la vicenda del Quirinale fosse bloccata dalla candidatura di Berlusconi.</hi> Ci sono i partiti di centrodestra che, per adesso, non hanno di discutere e l’impressione è che vogliano fermarsi su questa opzione di Berlusconi. Uso questa occasione per fare un appello alle forze politiche e in particolare al centrodestra: sediamoci a questo tavolo domani, però in modo serio. A me sembra che in questa vicenda – spiega – ci sia un dato essenziale: la grande contraddizione del centrodestra. <hi rend="#b">Qui ci sono un’ambizione personale di Berlusconi, un gioco delle parti di Salvini e Meloni di cui vorremo capire quale sia l’esito finale</hi> e una condizione che io ritengo <hi rend="#b">inaccettabile</hi>, cioè una parte politica che propone il capo – partito della sua fazione e pretende che sia votato. Non credo che così si vada da nessuna parte: ci si siede e ci si alza”.</p>
    <p>Il segretario dem avverte: “Sia chiaro: siamo adulti e vaccinati e col giochino per cui ci si siede al tavolo e il centrodestra fa il grande sforzo di rinunciare a Berlusconi, in cambio del voto a ‘tizio’, non si va da nessuna parte. Credo che sia anche un sentimento diffuso tra gli italiani: ci sono<hi rend="#b"> Mattarella e Draghi,</hi> siamo in una situazione come questa, bisogna essere tutti uniti, si va alle elezioni del Quirinale. Ecco, <hi rend="#b">tutto mi aspettavo tranne che essere qui a discutere di Berlusconi</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>