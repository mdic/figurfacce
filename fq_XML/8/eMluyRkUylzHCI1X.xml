<doc sitename="Il Fatto Quotidiano" title="Elezioni 2022, Meloni accusa: 'L'obiettivo del centrodestra è battere la sinistra o Fratelli d'Italia? Salvini non lo sento dal Mattarella bis' - Il Fatto Quotidiano" author="F Q" date="2022-04-22" url="https://www.ilfattoquotidiano.it/2022/04/22/elezioni-2022-meloni-accusa-lobiettivo-del-centrodestra-e-battere-la-sinistra-o-fratelli-ditalia-salvini-non-lo-sento-dal-mattarella-bis/6567648/" hostname="ilfattoquotidiano.it" description="“Credo che si debba chiedere agli altri partiti di centrodestra se l’obiettivo è battere la sinistra o battere Fratelli d’Italia“. Le parole di Giorgia Meloni, pronunciate durante una conferenza stampa in via della Scrofa per parlare delle prossime elezioni amministrative e regionali, la dicono assai lunga sul clima che si respira all’interno della coalizione. Difficoltà …" categories="Politica" tags="Giorgia Meloni;Matteo Salvini;Silvio Berlusconi" fingerprint="8bb99655bb3fe18d">
  <main>
    <head rend="h1">Elezioni 2022, Meloni accusa: ‘L’obiettivo del centrodestra è battere la sinistra o Fratelli d’Italia? Salvini non lo sento dal Mattarella bis’</head>
    <graphic src="https://st.ilfattoquotidiano.it/wp-content/uploads/2022/02/05/variant-med_1200x630-obj26815709-690x362.jpg"/>
    <p>“Credo che si debba chiedere agli altri partiti di <hi rend="#b">centrodestra</hi> se l’obiettivo è battere la sinistra o battere <hi rend="#b">Fratelli d’Italia</hi>“. Le parole di <hi rend="#b">Giorgia</hi><hi rend="#b">Meloni</hi>, pronunciate durante una conferenza stampa in via della Scrofa per parlare delle prossime <hi rend="#b">elezioni amministrative</hi> e regionali, la dicono assai lunga sul clima che si respira all’interno della <hi rend="#b">coalizione</hi>. Difficoltà peraltro confermate anche dalla freddezza del rapporto tra la leader di Fdi e il segretario della <hi rend="#b">Lega</hi>, come sottolineato dalla stessa Meloni: “Non sento Salvini dal giorno della rielezione di <hi rend="#b">Mattarella</hi>” ha detto, ammettendo invece che “con <hi rend="#b">Berlusconi</hi> ci sono delle interlocuzioni in corso”. Il che apre spiragli sull’unità del <hi rend="#b">centrodestra</hi>, anche se la strada resta comunque in salita. “La dead line è chiara – ha spiegato l’ex ministra – Stiamo dilatando i tempi per fare qualche sforzo in più al fine di trovare <hi rend="#b">soluzioni</hi><hi rend="#b">comuni</hi>”. Se poi non si trovano soluzioni nonostante gli ”<hi rend="#b">sforzi di unità</hi>”, “ognuno prenderà le sue scelte”. Tradotto: la coalizione prova a stare insieme grazie a qualche nome condiviso, ma se non dovesse riuscirci ognuno andrà per conto suo.</p>
    <p>Un ragionamento specificato dalla leader di <hi rend="#b">Fratelli d’Italia</hi>: “Noi siamo pronti a dare il nostro pieno sostegno a tutti i candidati sindaci di centrodestra uscenti e abbiamo già offerto il nostro contributo ai candidati di altri partiti della coalizione che secondo noi rappresentano una proposta <hi rend="#b">credibile</hi>” ha spiegato Meloni, che però ha aggiunto: “Non sempre stiamo vedendola stessa compattezza e la stessa <hi rend="#b">disponibilità</hi> da parte degli altri, ma questo va chiesto agli altri… Per quel che riguarda la nostra metà campo la posizione è chiara e decisa. Lo ripeto – ha detto ancora – credo che bisogna chiedere agli altri cosa sia prioritario: se battere la sinistra o battere, non so, Fdi…”. Una provocazione o un’accusa vera e propria? Fatto sta che <hi rend="#b">Giorgia</hi><hi rend="#b">Meloni</hi> ha puntualizzato il suo pensiero: “Non ho sempre l’impressione che tra gli alleati la priorità sia di far vincere il centrodestra. Ho segnali altalenanti in proposito. Io non ho piani B per le alleanze – ha sottolineato – noi vogliamo rappresentare il <hi rend="#b">centrodestra.</hi> Mi chiedo: chi lo vuole fare con noi? Spero anche gli altri…”. Candidati comuni del centrodestra, quindi, alle elezioni amministrative e alle regionali? “Faremo degli sforzi di unità finché possiamo. Faremo i <hi rend="#b">nostri sforzi</hi> e, se non ci saranno soluzioni, faremo le scelte migliori per i cittadini di quelle città e per i cittadini nel complesso”.</p>
    <p>A chi le chiedeva se la Conferenza programmatica di Fdi in programma dal 29 aprile al 1 maggio a <hi rend="#b">Milano</hi> rappresenti il lancio della sua corsa alla premiership in vista delle politiche, la leader di Fdi ha risposto con chiarezza: “Quando sapremo qual è la legge elettorale e qual è la coalizione che si vuole alleare con noi”, capiremo di più. Intanto “conoscete le regole del centrodestra: il partito che arriva primo all’interno della coalizione fa la sua proposta su chi vuole alla guida del governo. Ci sono quelli che pur di fare il premier, sono disposti anche a fare una figuraccia, io no…”. E si torna ancora sul tema del legame con il segretario del <hi rend="#b">Carroccio</hi>. “I rapporti con Salvini non sono il problema né con quanta <hi rend="#b">costanza</hi> ci si sente. Il problema – ha spiegato la Meloni – sono le scelte di fondo e capire se da parte degli altri partiti del centrodestra l’obiettivo sia ancora dare a questa nazione un governo di centrodestra. Da questo punto di vista ho segnali altalenanti, non sempre ho l’impressione che la priorità sia far vincere il centrodestra. A volte – ha concluso Meloni – sembra che si prenda anche in <hi rend="#b">considerazione</hi> di riproporre maggioranze arcobaleno”.</p>
    <p>Non poteva mancare, inoltre, una domanda sulla liaison politica tra <hi rend="#b">Forza Italia</hi> e Lega: “Non considero un problema che Matteo Salvini e Silvio Berlusconi si vedano – ha detto l’ex ministra – perché la loro posizione è attualmente diversa dalla nostra. Io ho sempre considerato normale che i due partiti di centrodestra nella maggioranza di governo abbiano bisogno di condividere” delle cose. “Io ho sempre fatto all’inizio del governo Draghi il tentativo di un <hi rend="#b">intergruppo</hi> parlamentare del centrodestra, che non è passata. Non mi spaventa – ha aggiunto – non mi preoccupa l’opzione che possano fare una lista unica, è una scelta loro. Spero che lo facciano per convinzione e non per timore, non ci riguarda. Da soli? È abbastanza presto – ha detto ancora – io sono disposta a <hi rend="#b">rappresentare</hi> il centrodestra. Sto nel centrodestra e non ho piani B”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>