<doc sitename="Il Fatto Quotidiano" title="Case Antigua: causa civile di Berlusconi a Report - Il Fatto Quotidiano" author="RQuotidiano" date="2010-10-21" url="http://www.ilfattoquotidiano.it/2010/10/21/case-antigua-causa-civile-di-berlusconi-a-report/72909/" hostname="ilfattoquotidiano.it" description="Il presidente del Consiglio, Silvio Berlusconi, fa causa a Report per diffamazione. L’avvocato Fabio Lepri di Roma ha ricevuto il mandato per procedere in sede giurisdizionale al fine di ottenere l’accertamento della natura offensiva e diffamatoria del servizio di Report sulle proprietà immobiliari del premier ad Antigua. L’inchiesta è andata in onda il 17 ottobre scorso …" categories="Fatti quotidiani" tags="Antigua;Milena Gabanelli;Report;Silvio Berlusconi" fingerprint="67adf365d89f452c">
  <main>
    <head rend="h1">Case Antigua: causa civile di Berlusconi a Report</head>
    <p>Il presidente del Consiglio,<hi rend="#b"> Silvio Berlusconi</hi>, fa causa a Report per <hi rend="#b">diffamazione</hi>. L’avvocato <hi rend="#b">Fabio Lepri</hi> di Roma ha ricevuto il mandato per procedere in sede giurisdizionale al fine di ottenere l’accertamento della natura offensiva e diffamatoria del servizio di<hi rend="#b"/>Report sulle proprietà immobiliari del premier ad<hi rend="#b"> Antigua</hi>. L’inchiesta è andata in onda il 17 ottobre scorso su Rai Tre. Il giudizio, viene spiegato, sarà promosso contro tutti i responsabili dell’illecito e sarà chiesta anche la pubblicazione della futura sentenza sui principali mezzi di comunicazione.</p>
    <p>”Se il premier si ritiene diffamato, è un suo diritto intraprendere tutte le azioni che crede: noi ci difenderemo nelle sedi competenti”. Questo il commento a caldo all’Ansa di<hi rend="#b"> Milena Gabanelli</hi>, conduttrice di <hi rend="#b">Report</hi>, alla notizia dell’iniziativa legale del presidente del Consiglio. ”La domanda posta nell’inchiesta – ricorda Gabanelli – era una sola: da chi lui ha acquistato quei terreni. E’ una risposta che per il momento non ci pare ci sia”.</p>
    <p>Silvio Berlusconi forse non sapeva ancora che l’Agcom avrebbe puntato il dito contro il Tg1 e il Tg4 per un eccessivo ‘sbilanciamento’ a favore del governo. Di sicuro, il presidente del Consiglio ieri sera, all’ufficio di presidenza del Pdl finito a tarda sera, è intervenuto per denunciare “una situazione inaccettabile”: “Basta guardare negli altri Paesi europei. Lì nessuno attacca il governo, mentre qui in Italia tutti i talk show e gli spazi dell’informazione sono controllati dalla sinistra”. Il premier, riferiscono fonti, ha rincarato la dose: “In qualsiasi ora del giorno basta accendere la tv e trovi attacchi nei miei confronti, mai che ci sia qualcuno che spende parole in modo positivo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>