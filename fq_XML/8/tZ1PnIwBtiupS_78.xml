<doc sitename="Il Fatto Quotidiano" title="Berlusconi non rinuncia all'ultima balla: &quot;Passo indietro per responsabilità nazionale&quot;" author="F Q" date="2022-01-22" url="https://www.ilfattoquotidiano.it/2022/01/22/quirinale-berlusconi-si-arrende-ma-non-rinuncia-allultima-balla-ho-i-numeri-per-essere-eletto-passo-indietro-per-responsabilita-nazionale/6465246/" hostname="ilfattoquotidiano.it" description="L'ULTIMA BALLA DI BERLUSCONI &quot;Ho i numeri per essere eletto, mi tiro indietro per responsabilità&quot;" categories="Quirinale 2022" tags="Presidente della Repubblica;Quirinale;Silvio Berlusconi" fingerprint="fabd1c72f0ffdb6d">
  <main>
    <head rend="h1">Quirinale, Berlusconi si arrende. Ma non rinuncia all’ultima balla: “Ho i numeri per essere eletto, passo indietro per responsabilità nazionale”</head>
    <graphic src="https://st.ilfattoquotidiano.it/wp-content/uploads/2022/01/22/Berlusconi_1200-1200x630.jpg"/>
    <p>Aveva i voti ma ha preferito farsi da parte. <hi rend="#b">Silvio Berlusconi</hi> dice di essersi ritirato dalla corsa alla presidenza della Repubblica, nonostante avesse “<hi rend="#b">verificato l’esistenza</hi> di <hi rend="#b">numeri sufficienti</hi> per l’elezione”. Non è una battuta ma è quello che sostiene il leader di <hi rend="#b">Forza Italia</hi> nella nota inviata al vertice del centrodestra. Ovviamente non potrà mai esserci la controprova, visto che l’uomo di Arcore ha deciso di arrendersi. Ma è abbastanza improbabile che, dopo mesi di trattative, Berlusconi abbia rinunciato al sogno del Colle pur avendo i voti. E invece alla fine ha dovuto gettare la spugna. Lo fa nel tardo pomeriggio di una giornata segnata dalla decisione di non recarsi a Roma, proprio per il vertice del centrodestra. Una riunione, quella con <hi rend="#b">Matteo Salvini </hi>e<hi rend="#b"> Giorgia Meloni</hi>, che è stata rinviata di tre ore, visto che nel frattempo Berlusconi ha visto i ministri di<hi rend="#b"> Forza Italia</hi>. Nessuno, dicono i berlusconiani, gli ha chiesto di ritirarsi. Ma qualcuno ha fatto notare che i numeri per l’elezione al Colle non c’erano. Ecco perché Berlusconi si è arreso: al vertice del centrodestra – pure quello via Zoom – non si è fatto vedere. Ha inviato la fida <hi rend="#b">Licia Ronzulli, </hi>con una nota in cui esplicita il passo indietro: si ritira anche se – giura – aveva i voti.</p>
    <p>Un documento, quello del leader di Forza Italia, in cui Berlusconi torna a vestire i panni del padre della patria. “Dopo innumerevoli incontri con parlamentari e delegati regionali, anche e soprattutto appartenenti a schieramenti diversi della coalizione di centro-destra, ho <hi rend="#b">verificato l’esistenza di numeri sufficienti per l’elezione</hi>“, sostiene l’ex premier che si dice “onorato e commosso: la Presidenza della Repubblica è la più Alta carica delle nostre istituzioni, rappresenta l’Unità della Nazione, del Paese che amo e al servizio del quale mi sono posto da trent’anni, con tutte le mie energie, le mie capacità, le mie competenze”. Tuttavia, sostiene di essersi tirato indietro a seguito di una riflessione compiuta “ponendo sempre l’interesse collettivo al di sopra di qualsiasi considerazione personale” e compiendo “un altro <hi rend="#b">passo sulla strada della responsabilità nazionale</hi>, chiedendo a quanti lo hanno proposto di rinunciare ad indicare il mio nome per la Presidenza della Repubblica”. Un’affermazione che pronunciata dal padre di tante leggi <hi rend="#b">ad personam</hi><hi rend="#b"> e </hi><hi rend="#i"> ad aziendam </hi>rischia di provocare qualche sorriso.</p>
    <p>Perché dunque Berlusconi si tira indietro? Per evitare, sostiene lui, che sul suo nome “si consumino polemiche o lacerazioni che non trovano giustificazioni che oggi la Nazione non può permettersi”. Insomma: che la sua candidatura fosse altamente divisiva lo sapeva anche lui. Col suo passo indietro Berlusconi fa un piacere a <hi rend="#b">Matteo Salvini</hi>, che ora può provare a vestirsi da kingmaker. E infatti, subito dopo il vertice, il capo della Lega comincia a telefonare agli altri leader e fa sapere – ancora una volta – di essere a lavoro per una “rosa di nomi”. Poi parlano pure Giuseppe Conte ed Enrico Letta: adesso, è il senso degli interventi di entrambi, si può cominciare il confronto per un candidato condiviso. Insomma: il passo indietro di Berlusconi sembra aver sbloccato l’impasse. Il diretto interessato ne è consapevole e infatti avanza subito i suoi veti. Il primo: <hi rend="#b">Mario Draghi</hi> non deve andare al Colle ma deve restare a Palazzo Chigi per evitare di tornare alle urne. “Considero necessario che il governo<hi rend="#b"> Draghi completi la sua opera</hi> fino alla fine della legislatura per dare attuazione al Pnrr, proseguendo il processo riformatore indispensabile che riguarda il fisco, la giustizia, la burocrazia”, scrive nella sua nota Berlusconi, facendo infuriare <hi rend="#b">Fratelli d’Italia.</hi> Anche il partito di Giorgia Meloni è contrario a Draghi al Colle, ma – come è noto – non lo vuole neanche a Palazzo Chigi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>