<doc sitename="Il Fatto Quotidiano" title="La cava che B. voleva destinare a discarica, avrebbe messo a rischio i vigneti - Il Fatto Quotidiano" author="RQuotidiano" date="2010-10-23" url="http://www.ilfattoquotidiano.it/2010/10/23/la-cava-che-b-vorrebbe-destinare-a-discarica-avvelenerebbe-dei-preziosi-vigneti/73285/" hostname="ilfattoquotidiano.it" description="Cava Vitiello è il luogo che Berlusconi e Bertolaso avevano inserito tra i siti da utilizzare come discarica per i rifiuti. Dopo un vertice in prefettura, tutto è stato congelato. Proprio per Cava Vitiello la popolazione di Terzigno e Boscoreale da giorni sta bloccando strade e protestando scontrandosi con le forze dell’ordine. Tra i due …" categories="Videogallery" tags="Campania;Guido Bertolaso;Il Fatto Quotidiano;Polizia;Quotidiani;Rifiuti;Silvio Berlusconi;Terzigno;Vini" fingerprint="ade6cdf79e069e88">
  <main>
    <head rend="h1">La cava che B. voleva destinare a discarica, avrebbe messo a rischio i vigneti</head>
    <graphic src="https://img.youtube.com/vi/J_mXlFugyqQ/maxresdefault.jpg"/>
    <p><hi rend="#b">Cava Vitiello</hi> è il luogo che <hi rend="#b">Berlusconi e Bertolaso</hi> avevano inserito tra i siti da utilizzare come discarica per i rifiuti. Dopo un vertice in prefettura, tutto è stato congelato. Proprio per Cava Vitiello la popolazione di <hi rend="#b">Terzigno e Boscoreale</hi> da giorni sta bloccando strade e protestando scontrandosi con le forze dell’ordine. Tra i due comuni vesuviani una discarica attiva c’è gia: è la discarica Sari. La Cava Vitiello è cinque volte più grande. Alle pendici del <hi rend="#b">Vesuvio</hi>, nell’area del parco, la zona è ricca di vigneti che producono <hi rend="#b">il “lacrima christi”</hi>. Il terreno è di natura lavica, particolarmente permeabile, il che consente alla vegetazione di crescere rigogliosa. E consentirebbe ai rifiuti, se non essi adeguatamente in sicurezza, di contaminare facilmente le falde acquifere. Nella cava sono visibili le stratificazioni della lava eruttata nei secoli dal Vesuvio: quest’immenso spazio, dal quale ora si ricavano pietre, ricco di profonde gole nella roccia, assolve anche a un’importante funzione idrogeologica: contiene il flusso della lava impedendone l’arrivo a valle. Una funzione impossibile da assolvere se la “buca” venisse riempita dai rifiuti. <hi rend="#b">Ilfattoquotidiano.it</hi> è andato a filmarla e ha raccolto le testimonianze allarmate dei cittadini.<hi rend="#b">di Antonio Massari, riprese e montaggio Paolo Dimalio</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>