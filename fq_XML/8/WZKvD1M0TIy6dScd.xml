<doc sitename="Il Fatto Quotidiano" title="Fini, Lombardo: &quot;Il metodo Boffo appartiene a paesi come la Bielorussia&quot; - Il Fatto Quotidiano" author="RQuotidiano" date="2010-09-26" url="http://www.ilfattoquotidiano.it/2010/09/26/lombardo-inquietante-il-contrasto-tra-fini-e-berlusconi-il-metodo-boffo-appartiene-a-paesi-come-libia-e-bielorussia/64815/" hostname="ilfattoquotidiano.it" description="“Il contrasto tra Berlusconi e Fini? Preoccupante e inquietante, anche per le sorti della democrazia del nostro paese”. Il presidente della Regione siciliana e leader del Mpa, Raffaele Lombardo, oggi alla festa dell’Autonomia a Catania va in soccorso del presidente della Camera. “E’ incredibile e intollerabile – continua Lombardo – che si aggredisca chi non …" categories="Politica" tags="Bielorussia;Catania;Dino Boffo;Gianfranco Fini;Libia;Pier Ferdinando Casini;Raffaele Lombardo;Silvio Berlusconi" fingerprint="e52df7f07b9a5233">
  <main>
    <head rend="h1">Fini, Lombardo: “Il metodo Boffo appartiene a paesi come la Bielorussia”</head>
    <p>“Il contrasto tra<hi rend="#b"> Berlusconi e Fini</hi>? Preoccupante e inquietante, anche per le sorti della democrazia del nostro paese”. Il presidente della Regione siciliana e leader del <hi rend="#b">Mpa</hi>, <hi rend="#b">Raffaele Lombardo</hi>, oggi alla festa dell’Autonomia a Catania va in soccorso del presidente della <hi rend="#b">Camera</hi>. “E’ incredibile e intollerabile – continua Lombardo – che si aggredisca chi non la pensi come noi attraverso un massiccio attacco quotidiano da parte della stampa e delle televisioni. Il dissenso va rispettato e quando serve bisogna tenerne conto. Il metodo<hi rend="#b"> Boffo</hi> – osserva ancora il numero uno del Mpa – appartiene a paesi come <hi rend="#b">Bielorussia e Libia</hi>, non a quelli democratici come l’Italia è e vuole restare”.</p>
    <p>Poi Lombardo analizza il discorso di Fini andato in onda ieri via web sull’affaire <hi rend="#b">Montecarlo</hi>: “Da Gianfranco Fini ieri sono arrivate parole scrupolose e coscienziose. Fini ha detto che lascia la presidenza della Camera dei deputati, pur non essendoci una sua responsabilità, se la ricostruzione dei giornali sulla casa di Montecarlo risultasse vera. Uno scrupolo – continua Lombardo – e una coscienziosità come quella del presidente della Camera non sono facili da reperire”.</p>
    <p>Ma il presidente della Regione Sicilia, forte anche del fatto che può contare su 5 deputati alla Camera, ci tiene a tenere sulla graticola il <hi rend="#b">Cavaliere</hi> soprattutto dopo aver ricevuto l’appoggio dei finiani per il suo quarto governo regionale, che oltre all’appoggio di <hi rend="#b">Futuro e Libertà</hi> ha avuto anche quello del Pd ma anche dell’<hi rend="#b">Udc</hi>, almeno quella che si richiama a <hi rend="#b">Casini</hi>. “Il nostro appoggio al governo Berlusconi? Dipende dai programmi, ma – ha concluso Lombardo – soprattutto dalla loro credibilità e dagli impegni che il governo avrà per il Sud”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>