<doc sitename="Il Fatto Quotidiano" title="Una settimanella buona (ma neanche tanto) - 17 ottobre - Il Fatto Quotidiano" author="Vergassola e Melloni" date="2010-10-17" url="http://www.ilfattoquotidiano.it/2010/10/17/una-settimanella-buona-ma-neanche-tanto-17-ottobre/72102/" hostname="ilfattoquotidiano.it" description="Sabato 9 ottobre – Ieri il Papa ha incontrato Sarkozy. La Chiesa continua ad avere una certa simpatia per i più piccini. – Berlusconi e Putin fotografati mentre pescano. Pensavamo di averle viste tutte: ci mancava solo una foto del Premier mentre gli passano una canna. – Veltroni propone per gli immigrati l’ammissione a punti. …" categories="Misfatto" tags="Dario Vergassola;Nicolas Sarkozy;Silvio Berlusconi" fingerprint="65fb73e5efb4400f">
  <main>
    <head rend="h1">Una settimanella buona (ma neanche tanto) – 17 ottobre</head>
    <p>
      <hi rend="#b">Sabato 9 ottobre</hi>
    </p>
    <p>– Ieri il Papa ha incontrato Sarkozy. La Chiesa continua ad avere una certa simpatia per i più piccini. – Berlusconi e Putin fotografati mentre pescano. Pensavamo di averle viste tutte: ci mancava solo una foto del Premier mentre gli passano una canna. – Veltroni propone per gli immigrati l’ammissione a punti. Non saranno validi, invece, lividi e fratture.</p>
    <p>
      <hi rend="#b">Domenica 10 ottobre </hi>
    </p>
    <p>– Dopo l’ennesimo agguato agli Italiani in Afghanistan, Frattini potrebbe pensare a una exit strategy per Natale: Sharm o Cortina? – Berlusconi critica il PDL, come d’altronde aveva già fatto Fini. Dopo le barzellette, ora è la volta delle imitazioni. – Oggi, 10/10/10, è una data fortunata. Boom di richieste per matrimoni, parti cesarei ed elezioni anticipate.</p>
    <p>
      <hi rend="#b">Lunedì 11 ottobre</hi>
    </p>
    <p>– Il Papa elenca i mali della nostra epoca: potere finanziario, terrorismo, droga e libertinaggio. Totale: primiera e due scope. – Napolitano si è detto vicino ai nostri soldati impegnati nelle missioni all’estero. Solidarietà tra servitori dello Stato in firma prolungata. – Berlusconi vuole cambiare tutto prima delle elezioni. Mi sa che questa volta non basta il lifting: si deve rifare le tette!</p>
    <p>
      <hi rend="#b">Martedì 12 ottobre</hi>
    </p>
    <p>– Fini avverte: “Il governo può cadere sulla giustizia”. Se qualcuno non ne rimuove i cocci dal pavimento. – Berlusconi operato ieri alla mano. Dall’inizio della legislatura, questo è il primo problema serio che gli ha creato la sinistra.</p>
    <p>– La Principessa Leyla rivela: “Sniffavo coca sul set”. Ci credo che poi la forza era con lei!</p>
    <p>
      <hi rend="#b">Mercoledì 13 ottobre</hi>
    </p>
    <p>– Scontri di Genova: Maroni ha dichiarato che poteva finire anche peggio. Ad esempio, sulla panchina azzurra poteva esserci ancora Lippi.</p>
    <p>– Il Giurì blocca come denigratorio lo spot di Sky, tutto incentrato sulla talpa. Non sarebbe male, ogni tanto, bloccare anche quelli tutti incentrati sulla topa.</p>
    <p>– L’associazione Centoautori chiede le dimissioni di Bondi da ministro della Cultura. Magari non si dimetterà, però almeno qualcuno gli avrà ricordato che è ministro della Cultura.</p>
    <p>
      <hi rend="#b">Giovedì 14 ottobre</hi>
    </p>
    <p>– E’ finita finalmente l’avventura dei 33 minatori intrappolati per 70 giorni sotto terra. No, non è un format Endemol.</p>
    <p>– Oggi esce il singolo della D’Addario. E’ il primo CD con il buco.</p>
    <p>– E’ uscito il film più breve del mondo e dura solo un secondo. Chi mi ha fregato il filmino della prima notte di nozze?</p>
    <p>
      <hi rend="#b"> Venerdì 15 ottobre</hi>
    </p>
    <p>– Berlusconi indagato con il figlio. Vedi allora che la legge è uguale per Dudi! – Per protestare contro i tagli in finanziaria, Bondi diserta il Consiglio dei Ministri: un’assenza che si è fatta notare. Soprattutto quando si è trattato di andare a prendere i caffé. – La Comunità Ebraica chiede al Governo una legge che punisca il negazionismo. Ma dalla maggioranza negano che ci sia mai stato un Governo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>