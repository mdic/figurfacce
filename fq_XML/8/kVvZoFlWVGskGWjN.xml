<doc sitename="Il Fatto Quotidiano" title="Lele Mora, dall'amicizia con Berlusconi al carcere: &quot;Io vicino di cella di Olindo Romano&quot;. E racconta il tentato suicidio - Il Fatto Quotidiano" author="F Q" date="2024-06-02" url="https://www.ilfattoquotidiano.it/2024/06/02/lele-mora-dallamicizia-con-berlusconi-al-carcere-io-vicino-di-cella-di-olindo-romano-e-racconta-il-tentato-suicidio/7571646/" hostname="ilfattoquotidiano.it" description="&quot;Era la vigilia di Natale, erano venuti i miei figli e vederli andar via dalla finestra...mi sentivo morire&quot;" categories="Trending News" tags="Lele Mora;Silvio Berlusconi" fingerprint="ed5722e71eaceb9">
  <main>
    <p>Dall’arresto per bancarotta al tentativo di suicidio in carcere passando per l’amicizia con Silvio Berlusconi e per il suo esordio nel mondo della televisione.<hi rend="#b"> Lele Mora</hi> si è raccontato nel podcast <hi rend="#i">One More Time</hi> di <hi rend="#b">Luca Casadei</hi>. La puntata è già ascoltabile mentre la video-intervista integrale uscirà il prossimo 4 giugno.</p>
    <p>L’ingresso nel mondo della tv, racconta, avvenne grazie a <hi rend="#b">Giampiero Malena</hi>, manager di Pippo Baudo che divenne per lui un vero “passe-partout per tutto quello che ho fatto”. È grazie a lui che <hi rend="#b">Lele Mora</hi> approda a Mediaset e conosce Fatma Ruffini grazie alla quale, dice, “ho imparato a fare televisione”. Poi all’inizio degli anni ’80 diventa amico di Silvio Berlusconi, con cui, racconta, si sente anche “cinque, sei volte al giorno”. “Ero lusingato di aver incontrato e di avere a che fare con uomo come lui. Nel periodo in cui lo frequentavo, c’era tanta gente che mi chiedeva di venire ad Arcore a cenare con lui o a conoscerlo, però io non mi sono mai permesso di invitare nessuno”.</p>
    <p>Quindi Mora racconta <hi rend="#b">l’arresto</hi> e i giorni in <hi rend="#b">carcere</hi>. “Sono stato arrestato per bancarotta perché avevo un debito con le entrate. Stavo trattando per pagarlo ma non mi è stato possibile…- dice – Mi è stato fatto un mandato di cattura. Ero seduto nel mio ufficio e vedo nel sottopancia delle televisioni ‘arrestato Lele Mora’, dunque la notizia era già uscita e invece io ero ancora nel mio ufficio. Dopo tre orette mi suona il campanello…Mi hanno accompagnato nel carcere di Opera e lì ho fatto dentro 407 giorni”. In carcere, dice, aveva come vicino di cella anche <hi rend="#b">Olindo Romano</hi>, della strage di Erba e <hi rend="#b">Totò Riina</hi>, che “<hi rend="#b">vedevo girare senza guardie</hi>“. Lì, racconta ancora, ha chiesto di poter cominciare un orto, con l’aiuto di altri detenuti. Ma il sollievo di quell’attività non basta a cancellare pensieri intrusivi. Così l’ex agente, racconta, tenta il suicidio.</p>
    <p>“Era la vigilia di Natale, erano venuti i miei figli e vederli andar via dalla finestra…mi sentivo morire – spiega commosso Mora – E lì sono tornato in cella e non ho più pensato a niente, ho pensato solo ‘ma perché devo stare qua? perché devo soffrire così tanto? far soffrire i miei figli così tanto?<hi rend="#b"> Se io mi tolgo la vita forse è la cosa più bella</hi>‘”. Il pensiero negativo si trasforma in un tentativo di togliersi la vita: “Vicino al mio letto dove dormivo c’era una lampada che l’avevano tutta incerottata – dice – Ho staccato tutto lo scotch, mi sono messo un asciugamano in bocca e mi sono incerottato. Penso di essere anche svenuto perché non respiravo più. Arriva il poliziotto penitenziario, mi chiama, io non rispondo. E mi hanno subito portato in ospedale. Da lì, da quel gesto, ho avuto due ischemie brutte. Sono cose che non vanno fatte”, conclude.</p>
  </main>
  <comments/>
</doc>