<doc sitename="Il Fatto Quotidiano" title="Ruby ter, la difesa e il processo alla generosità. Il consulente illustra tutti i beneficiari" author="F Q" date="2022-03-02" url="https://www.ilfattoquotidiano.it/2022/03/02/ruby-ter-il-consulente-della-difesa-berlusconi-ha-regalato-in-11-anni-oltre-18-milioni-di-euro-41-alle-olgettine/6512905/" hostname="ilfattoquotidiano.it" description="La cifra più alta bonificata è tre milioni di euro per l'infermiera che curò la madre del leader di Forza Italia, Non analizzati gli eventuali conti all'estero" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="a4a4a622f067ec63">
  <main>
    <head rend="h1">Ruby ter, il consulente della difesa: “Berlusconi ha regalato in 11 anni oltre 18 milioni di euro: 4,1 alle Olgettine”</head>
    <graphic src="https://st.ilfattoquotidiano.it/wp-content/uploads/2022/02/24/variant-med_1200x630-obj27041850-690x362.jpg"/>
    <p>Da tempo la difesa di <hi rend="#b">Silvio Berluscon</hi>i parla del <ref target="https://www.ilfattoquotidiano.it/2022/02/23/ruby-ter-la-difesa-chiama-a-deporre-la-cantante-cristina-ravot-berlusconi-acquisto-per-me-una-casa-da-17-milioni-di-euro/6504796/">processo Ruby ter come un “processo alla generosità” del leader di Forza Italia</ref>, oggi in aula ha testimoniato il professore e commercialista <hi rend="#b">Andrea Perini</hi>, in qualità di consulente. Tre milioni di euro sono stati versati, per esempio, dall’ex premier nel 2008 all’infermiera che si prese cura della madre dell’ex premier, Rosa Bossi Berlusconi, morta a febbraio di quell’anno. È questa <hi rend="#b">la cifra più alta bonificata</hi> ad una persona da uno dei conti del Cavaliere, tra il gennaio 2006 e il dicembre 2016, stando alle analisi effettuate dal consulente.</p>
    <p>Una consulenza, <hi rend="#b">fatta di tabelle e grafici illustrati in aula</hi>, per mostrare, come spiegato dal consulente che ha risposto alle domande dell’avvocato <hi rend="#b">Federico Cecconi</hi>, il “quadro di generale generosità” dell’ex premier. E dunque Perini ha evidenziato che l’imputato, accusato di corruzioni in atti giudiziari, in quegli undici anni non solo ha versato come “liberalità” <hi rend="#b">circa 4,1 milioni di euro alle ragazze che hanno preso parte alle serate di Arcore</hi> e ora sono imputate nel Ruby ter, ma anche circa 8,8 milioni di euro “a soggetti terzi”, ossia altre persone, come “un milione di euro” che è andato al conduttore tv<hi rend="#b"> Marco Columbro</hi>. O i “30mila euro bonificati” ad<hi rend="#b"> Alberto Torregiani</hi>, figlio del gioielliere ucciso nel ’79 dai Pac di Cesare Battisti. E ancora, sempre in quegli 11 anni, l’ex premier ha regalato anche circa <hi rend="#b">5,5 milioni ad “associazioni, enti, organismi politici, religiosi”</hi>. Il consulente ha anche chiarito che i conti personali del leader di FI, e in particolare uno, hanno registrato movimenti in entrata, sempre tra il 2006 e il 2016, per un “ordine di grandezza di 2,5 miliardi di euro, entrate che gli vengono da varie società e holding”.</p>
    <p>Il consulente, che ha già lavorato per la difesa di Berlusconi nei processi sui <hi rend="#b">casi Mediaset e Mills</hi>, ha illustrato le “dazioni complessive” in 11 anni, per un totale di circa 18,5 milioni di euro, andate alle imputate, a soggetti terzi e ad enti e associazioni. E ha chiarito, ad esempio, che dei 4,151 milioni di euro andati alle imputate (<hi rend="#b">accusate di corruzione in atti giudiziari e falsa testimonianza</hi>) e “suddivisi tra ogni beneficiaria”, circa 3,152 milioni sono arrivati con “prestiti infruttiferi” e “liberalità”, mentre il resto con “pagamenti per altre utilità, come le auto” o “canoni di locazione”.</p>
    <p>E ha fatto notare che dal primo gennaio del 2006 al novembre 2011, e dunque prima che le ragazze diventassero formalmente testi nei processi sul caso Ruby,<hi rend="#b"> hanno ricevuto “1,9 milioni di dazioni”, tra cui ad esempio i 415mila euro a Raissa Skorkina</hi>. E, stando alla consulenza difensiva, hanno “percepito somme maggiori in quel lasso di tempo rispetto che al successivo”, ossia a quando poi erano testimoni e avrebbero detto il falso. Il consulente, inoltre, ha messo in luce pure gli altri bonifici a persone non imputate, anche ad altre donne (pure da 10mila euro), tra cui Adriana Verdirosi e Carolina Marconi, la showgirl che ha testimoniato nella scorsa udienza sempre per la difesa del Cavaliere. “Ci sono – ha aggiunto il consulente – beneficiarie che non sono imputate e che hanno ricevuto bonifici periodici con cadenza mensile da 2mila a 3mila euro, così come le imputate”. Nel controesame l’aggiunto <hi rend="#b">Tiziana Siciliano</hi> ha chiesto al consulente se potesse escludere il fatto che Berlusconi “poteva avere dei conti esteri”. E Perini ha risposto: “Non posso escluderlo, io ho analizzato questi conti”. E ancora il pm: “E se ci fosse stato un pagamento estero su estero in favore di <hi rend="#b">Karima El Mahroug</hi>, ciò non è analizzato, dunque, nella consulenza”. Il prossimo 16 marzo saranno sentiti i testi di altre difese e il 23 marzo ci sarà l’ultima udienza dedicata ai testimoni. Poi, ci sarà la requisitoria.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>