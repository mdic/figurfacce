<doc sitename="Il Fatto Quotidiano" title="La Russa sbotta col conduttore di La7: “Popolo Viola contro Berlusconi? Avete nobilitato quei 100 disperati”. Il giornalista: “È cronaca” - Il Fatto Quotidiano" author="F Q" date="2022-01-05" url="https://www.ilfattoquotidiano.it/2022/01/05/la-russa-sbotta-col-conduttore-di-la7-popolo-viola-contro-berlusconi-avete-nobilitato-quei-100-disperati-il-giornalista-e-cronaca/6446520/" hostname="ilfattoquotidiano.it" description="LA RUSSA SBOTTA IN DIRETTA, &quot;100 disperati contro Berlusconi&quot;. Il conduttore costretto a intervenire. Ecco cosa è successo [Video]" categories="La7" tags="Fratelli dItalia;Ignazio La Russa;Presidente della Repubblica;Silvio Berlusconi" fingerprint="e3fd50efd80cd32c">
  <main>
    <p>Scintille in due atti a <ref target="http://www.la7.it/lariachetira"> “L’aria che tira” </ref>(La7) tra il giornalista</p>
    <p><hi rend="#b">Francesco Magnani</hi>e il senatore di</p>
    <p><hi rend="#b">Fratelli d’Italia, Ignazio La Russa</hi>, ormai un habitué delle proteste nel talk show politico.</p>
    <p>L’argomento della puntata è la candidatura di</p>
    <p><hi rend="#b">Silvio Berlusconi</hi>al Colle: Magnani dà la parola a</p>
    <p><hi rend="#b">Michele Vietti</hi>, già sottosegretario dei governi Berlusconi II e III, scatenando il dissenso di La Russa che contesta il giornalista per non essere stato interpellato prima.</p>
    <p>Il siparietto polemico si rinnova, quando il vicepresidente del Senato critica un servizio incentrato sulle proteste del <hi rend="#b">Popolo Viola</hi> alla candidatura di <hi rend="#b">Berlusconi al Quirinale</hi>: “Avete voluto dedicare un servizio al cosiddetto Popolo Viola, cioè a quei <hi rend="#b">100 disperati nostalgici</hi> di un’epoca che non può tornare, quando riuscivano a creare un clima contro un presidente del Consiglio. Solo voi siete riusciti a nobilitare questi 100, che rimangono quello che sono”.<lb/> “<hi rend="#b">È un dato di cronaca che abbiamo voluto raccontare</hi>”, replica il giornalista.<lb/> “Sì, sì – sbotta La Russa – Se vuole, <hi rend="#b">domani le metto 100 persone che dicono che la sua trasmissione fa schifo</hi>, anche se non è vero e la sua trasmissione è bellissima”.</p>
    <p>Magnani scoppia a ridere e La Russa ribadisce: “Mostrare 100 persone che dicono che la sua trasmissione fa schifo non è un dato di cronaca, capisce?<hi rend="#b"> È un fatto sciocco, come i 100 Viola</hi>”.<lb/> Poi si esprime sull’ex Cavaliere: “Io non so se <hi rend="#b">Berlusconi</hi> sarà il presidente della Repubblica, ma di sicuro ha il diritto di porre la sua candidatura. E per quello che ho capito io, non è un ballon d’essai.<hi rend="#b"> Lui crede di poter essere per l’’Italia un capo dello Stato che sia presidente di tutti. E ce la potrebbe benissimo fare</hi>. Berlusconi è il candidato di centrodestra e <hi rend="#b">ha chiesto la nostra adesione.</hi> Se noi gliela diamo, come l’abbiamo data, può star sicuro che lo voteremo, perché <hi rend="#b">noi di Fratelli d’Italia siamo gente leale</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>