<doc sitename="Il Fatto Quotidiano" title="Quirinale, la lettera di Verdini a Confalonieri e Dell'Utri: &quot;Così eleggiamo Berlusconi&quot;" author="F Q" date="2022-01-16" url="https://www.ilfattoquotidiano.it/2022/01/16/quirinale-la-lettera-di-verdini-a-confalonieri-e-dellutri-cosi-eleggiamo-berlusconi-e-ogni-partito-lo-indichi-diversamente-sulla-scheda/6457946/" hostname="ilfattoquotidiano.it" description="La lettera dell'ex senatore di Ala con i 10 punti strategici: &quot;Ogni partito lo indichi diversamente sulla scheda&quot; [LEGGI]" categories="Quirinale 2022" tags="Denis Verdini;Fedele Confalonieri;Forza Italia;Marcello DellUtri;Presidente della Repubblica;Quirinale;Silvio Berlusconi" fingerprint="79b2126cfa4e406e">
  <main>
    <head rend="h1">Quirinale, la lettera di Verdini a Confalonieri e Dell’Utri: “Così eleggiamo Berlusconi. E ogni partito lo indichi diversamente sulla scheda”</head>
    <graphic src="https://st.ilfattoquotidiano.it/wp-content/uploads/2022/01/16/Verdini-Confalonieri-DellUtri-690x362.jpg"/>
    <p>“Caro Marcello, caro Fedele, è stata davvero una bella mattinata nella quale alcuni <hi rend="#b">‘vecchietti arzilli’</hi>, come quelli di <hi rend="#b">Cocoon</hi>, hanno ritrovato il gusto del sogno”. Una lettera, scritta da Denis Verdini, attualmente ai domiciliari, e indirizzata a <hi rend="#b">Marcello Dell’Utri</hi> e <hi rend="#b">Fedele Confalonieri</hi>, per spiegare ai destinatari la miglior strategia affinché <hi rend="#b">Silvio Berlusconi</hi> venga eletto al <hi rend="#b">Quirinale</hi>. La missiva è stata riportata dall’edizione domenicale de<hi rend="#i"> Il Tirreno</hi>.</p>
    <p>“Finora si è giocato sul piano esclusivo della comunicazione – scrive l’ex senatore di Ala e ‘suocero’ di <hi rend="#b">Matteo Salvini</hi>, <ref target="https://www.ilfattoquotidiano.it/2020/11/03/denis-verdini-condannato-in-cassazione-per-il-crac-del-credito-fiorentino-6-anni-e-mezzo-va-in-carcere-si-costituisce-a-rebibbia/5989995/">che sta scontando una condanna definitiva a 6 anni e mezzo per il crac del Credito fiorentino</ref> – ma fra 12 giorni a ciò che si comunica dovrà seguire ciò che si fa. Altrimenti sarà un disastro”. Quella di Berlusconi, continua Verdini, “è una legittima ambizione” e “nessuno del </p>
    <p><hi rend="#b">centrodestra</hi>può negargli questa opportunità”. Ma, con la caccia ai</p>
    <p><hi rend="#b">peones</hi>, l’ex presidente del Consiglio “ha dato informalmente certezze su presunte</p>
    <p><hi rend="#b">disponibilità</hi>di voti” fuori dall’area del</p>
    <p><hi rend="#b">centrodestra</hi>e la sua candidatura “ancora soltanto ipotizzata” ha “scavato una fossa” con il</p>
    <p><hi rend="#b">centrosinistra</hi>, che ora sarà tentato “dalla soluzione dell’Aventino”, soluzione che venne scelta dal centrodestra fece quando i dem avanzarono l’ipotesi di eleggere</p>
    <p><hi rend="#b">Romano Prodi</hi>.</p>
    <p>“Ciò che non si può pretendere” da Matteo Salvini, scrive ancora Verdini parlando del compagno di sua figlia, è che “rinunci al tentativo di esercitare un ruolo da<hi rend="#b"> king maker”</hi>. Al leader della Lega “si può chieder lealtà ma non fedeltà assoluta” poiché “un’eventuale sconfitta sul Quirinale pregiudicherebbe la sua carriera politica”. La <hi rend="#b">strategia</hi> ipotizzata da Verdini, quindi, prevede che Berlusconi garantisca che <hi rend="#b">Forza Italia</hi> resterà ancora nel centrodestra: “Niente patti con <hi rend="#b">Letta</hi> e <hi rend="#b">Renzi”</hi>, azzeramento del “chiacchiericcio” sui giornali circa la possibilità che possa appoggiare, in caso di suo fallimento <hi rend="#b">“Draghi</hi>, <hi rend="#b">Amato</hi> o chissà chi altro, spaccando il centrodestra”. Perché “se Salvini o Meloni capissero che il ‘Nostro’ ha <hi rend="#b">seconde carte</hi> o <hi rend="#b">piani B</hi>, sarebbe l’intero centrodestra a saltare per aria”.</p>
    <p>Quindi l’ex senatore di Ala produce un elenco di <hi rend="#b">dieci punti</hi> con cui provare a eleggere Berlusconi, tra cui il fatto che l’ex presidente del Consiglio non faccia trapelare <hi rend="#b">giudizi negativi</hi> su possibili candidati di centrodestra e che riconosca a Salvini <hi rend="#b">“l’agibilità politica del risultato”</hi>. E i consigli si fanno anche operativi, in modo da comprendere se qualcuno ha ‘tradito’ la missione ufficiale della coalizione. Come fare per capirlo, eventualmente? ‘Marchiando’ le schede, così da renderle riconoscibili: a <hi rend="#b">Fratelli d’Italia</hi> sarà detto di scrivere “Silvio Berlusconi”, alla Lega “on. Silvio Berlusconi e così via”, scrive Verdini nella sua mail. Ma se “sfortunatamente” l’ascesa al Colle non dovesse realizzarsi “Silvio deve permettere a Salvini (il gruppo di <hi rend="#b">grandi elettori</hi> più grande) di portare a termine l’obiettivo di eleggere un presidente di centrodestra, fornendogli tutto il suo appoggio”. Anche perché, conclude Verdini, se alla <hi rend="#b">quarta chiamata</hi> il fondatore di Forza Italia non fosse eletto, ma avesse tutti i voti del centrodestra, potrebbe <hi rend="#b">“ritirarsi con dignità”</hi>. Ma se non ottenesse neppure quelli “sarebbe un <hi rend="#b">disastro</hi>. E ancora peggio per chi lo ha portato a questo punto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>