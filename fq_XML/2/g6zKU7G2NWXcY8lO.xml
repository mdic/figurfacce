<doc sitename="Il Fatto Quotidiano" title="Hacking Team, Wikileaks pubblica mail: ci sono anche nomi di Berlusconi e Renzi - Il Fatto Quotidiano" author="F Q" date="2015-07-10" url="http://www.ilfattoquotidiano.it/2015/07/10/wikileaks-pubblica-mail-interne-di-hacking-team-ci-sono-anche-nomi-di-berlusconi-e-renzi/1861343/" hostname="ilfattoquotidiano.it" description="Wikileaks ha messo in rete centinaia di nomi, di politici – da Matteo Renzi a Silvio Berlusconi – di istituzioni, dai servizi segreti alla polizia, dalla Guardia di finanza ai carabinieri, che ricorrono nelle mail interne della società Hacking Team, la società milanese che si occupa di sorveglianza e che è stata colpita da un attacco …" categories="Tecnologia" tags="Hacker;Hacking Team;Libia;Matteo Renzi;Silvio Berlusconi;Virus;Wikileaks" fingerprint="6bbfbe44610fc415">
  <main>
    <head rend="h1">Hacking Team, Wikileaks pubblica mail: ci sono anche nomi di Berlusconi e Renzi</head>
    <graphic src="https://st.ilfattoquotidiano.it/wp-content/uploads/2014/11/computer-675.jpg"/>
    <p>Wikileaks ha messo in rete centinaia di nomi, di politici – da <hi rend="#b">Matteo Renzi</hi> a <hi rend="#b">Silvio Berlusconi</hi> – di istituzioni, dai servizi segreti alla polizia, dalla <hi rend="#b">Guardia di finanza</hi> ai <hi rend="#b">carabinieri</hi>, che ricorrono nelle mail interne della società <ref target="http://www.ilfattoquotidiano.it/2015/07/09/hacking-team-allarme-della-societa-attaccata-ora-siamo-fuori-controllo/1858280/">Hacking Team, la società milanese che si occupa di sorveglianza e che è stata colpita da un attacco informatico il 6 luglio</ref>. Già nel 2011 <hi rend="#b">Julian Assange</hi> aveva inserito l’<hi rend="#b">HT</hi> tra le società che operano nel campo dello <hi rend="#b">spionaggio</hi>. Ed ha pubblicato oltre un milione di comunicazioni di quella che definisce “la controversa azienda di sorveglianza globale”.</p>
    <p>Ricorre diverse volte il nome del <hi rend="#b">premier</hi> – così come quello di <hi rend="#b">Berlusconi</hi> e di tanti altri politici – in una serie di mail che danno conto di notizie di attualità politica. Molta attenzione viene naturalmente riservata alla <hi rend="#b">sicurezza cibernetica</hi> ed emergono anche scambi su visite in <hi rend="#b">Sudan</hi>, uno degli Stati non democratici cui – secondo le accuse di vari attivisti – <hi rend="#b">Hacking Team</hi> avrebbe venduto il suo software spia. “L’attività da svolgere – si legge in una mail sul <hi rend="#b">Sudan</hi> – sarà: dare un <hi rend="#b">follow up</hi> al training fatto qui (che praticamente era basic), dare <hi rend="#b">continuità</hi> alle <hi rend="#b">tecniche di attacco</hi> e infine verificare anche lo stato del sistema alla luce delle <hi rend="#b">migrazioni</hi> che stavamo facendo e al check del livello di sicurezza (firewall, etc.)”.</p>
    <p>Ma la società guarda con interesse anche ad un’altra nazione ad alto rischio, la <hi rend="#b">Libia</hi>. In una mail dello scorso 25 maggio gli uomini dell’HT parlano della possibilità di fare affari in <hi rend="#b">Libia</hi>. “Per la <hi rend="#b">Libya</hi> – scrive uno del gruppo – sono scettico, è un <hi rend="#b">failed state</hi>, possiamo chiedere l’autorizzazione ma davvero non so se è un paese in <hi rend="#b">black list</hi>. Magari cominci a informarlo sulla <hi rend="#b">documentazione</hi> che dev’essere fermata dal cliente governativo per una nostra vendita? Poi possiamo procedere, al massimo la Libia è in black list e non vendiamo. Il governo italiano decide, il governo italiano ha la migliore intelligence a cui possiamo e dobbiamo attingere per un’autorizzazione, è la legge”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>