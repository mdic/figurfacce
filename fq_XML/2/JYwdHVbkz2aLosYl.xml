<doc sitename="Il Fatto Quotidiano" title="Senato boccia odg M5S per limite indennità a eletti e stop vitalizi agli arrestati - Il Fatto Quotidiano" author="RQuotidiano" date="2014-09-24" url="http://www.ilfattoquotidiano.it/2014/09/24/senato-boccia-odg-m5s-per-limite-indennita-a-eletti-e-stop-vitalizi-agli-arrestati/1131965/" hostname="ilfattoquotidiano.it" description="Il Senato approva il rendiconto delle spese per l’anno finanziario 2013, ma boccia il taglio delle indennità e dei vitalizi ai condannati. I due provvedimenti erano previsti in due ordini del giorno presentati dal Movimento 5 stelle. Il Senato ha respinto la proposta dei 5 stelle di tagliare l’indennità dei senatori ad un massimo di 5 …" categories="Politica" tags="Movimento 5 Stelle;PD;Senato;Silvio Berlusconi" fingerprint="6d8d827d5bd9c334">
  <main>
    <head rend="h1">Senato boccia odg M5S per limite indennità a eletti e stop vitalizi agli arrestati</head>
    <graphic src="https://st.ilfattoquotidiano.it/wp-content/uploads/2014/08/Grasso-640.jpg"/>
    <p>Il Senato approva il rendiconto delle spese per l’anno finanziario 2013, ma<hi rend="#b"> boccia il taglio delle indennità</hi> e dei vitalizi ai condannati. I due provvedimenti erano previsti in due ordini del giorno presentati dal Movimento 5 stelle. Il Senato ha respinto la proposta dei 5 stelle di tagliare l’indennità dei senatori ad un massimo di <hi rend="#b">5 mila euro lordi</hi> e delle diarie ad <hi rend="#b">un massimo di 3.500 euro lordi</hi>. “La crisi avanza, il paese affonda e la casta? Se ne frega” commentano i grillini con una nota. <ref target="http://www.ilfattoquotidiano.it/2014/09/23/vitalizi-ncd-anche-con-scioglimento-anticipato-parlamento-protesta-m5s/1130715/">Solo ieri i senatori del Nuovo centrodestra avevano presentato un odg (poi ritirato) in cui si chiedeva “in via eccezionale” di garantire il vitalizio “anche in caso di scioglimento anticipato delle Camere”.</ref></p>
    <p>Polemiche anche per la <hi rend="#b">bocciatura</hi> dell’ordine del giorno che prevedeva<hi rend="#b"> la sospensione delle indennità</hi> per tutti i senatori soggetti agli arresti. Non è inoltre stato messo ai voti l’ordine del giorno, sempre del M5s, che impegna il Governo a revocare il vitalizio per i senatori condannati. “<hi rend="#b">Doppietta della Casta al Senato</hi>” commenta su Facebook Vito Crimi segnalando che la motivazione del rifiuto è legata al fatto che esiste una proposta simile depositata al consiglio di presidenza del Senato. “Nel giorno in cui il <hi rend="#b">presidente Pietro Grasso</hi> (la mattina) si dichiara a parole contrario ai vitalizi ai mafiosi, (la sera) salva nei fatti il vitalizio a Berlusconi e a Dell’Utri. Grazie, Presidente. La preclusione è una vergogna. La solita presa per i fondelli: quando si arriva al dunque, quando è il momento di prendere una decisione nel rispetto dell’Istituzione e dei cittadini tutti fanno di tutto per non votare, e rinviare” commenta Crimi.</p>
    <p>L’Aula ha approvato con 184 sì, 3 no e 36 astenuti (M5s) il rendiconto delle entrate e delle spese di <hi rend="#b">Palazzo Madama.</hi> Il consuntivo evidenzia un’ulteriore riduzione delle spese. Nel 2013, infatti, la spesa complessiva è ammontata a 512.993.041 euro, in diminuzione dell’1,47% rispetto all’<hi rend="#b">esercizio 2012</hi> che è stato di 520.625.482 euro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>