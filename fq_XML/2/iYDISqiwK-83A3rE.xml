<doc sitename="Il Fatto Quotidiano" title="Renzi, al Senato serve di nuovo il pallottoliere. Pronto il soccorso azzurro - Il Fatto Quotidiano" author="Giuseppe Alberto Falci" date="2014-10-15" url="http://www.ilfattoquotidiano.it/2014/10/15/governo-renzi-al-senato-serve-di-nuovo-il-pallottoliere-ma-berlusconi-e-pronto-al-soccorso-azzurro/1155769/" hostname="ilfattoquotidiano.it" description="Da Palazzo Chigi sarebbero stati ribattezzati come “episodi” da circoscrivere alla giornata politica e che di certo “non intaccheranno la salute del governo di Matteo”. Fatto sta che dalla scorsa notte l’esecutivo dell’ex sindaco di Firenze deve fare i conti con numeri risicatissimi al Senato. Troppo bassa, infatti, la maggioranza di 161 senatori con cui …" categories="Politica" tags="Angelino Alfano;Forza Italia;Governo Renzi;Matteo Renzi;Nuovo Centrodestra;PD;Senato;Silvio Berlusconi" fingerprint="2fd6e260540f030f">
  <main>
    <head rend="h1">Renzi, al Senato serve di nuovo il pallottoliere. Pronto il soccorso azzurro</head>
    <graphic src="https://st.ilfattoquotidiano.it/wp-content/uploads/2014/10/zanda-romani-640.jpg"/>
    <p>Da Palazzo Chigi sarebbero stati ribattezzati come “<hi rend="#b">episodi</hi>” da circoscrivere alla giornata politica e che di certo “non intaccheranno la salute del governo di Matteo”. Fatto sta che dalla scorsa notte l’esecutivo dell’ex sindaco di Firenze deve fare i conti con numeri risicatissimi al Senato. <ref target="http://www.ilfattoquotidiano.it/2014/10/14/senato-governo-salvo-per-un-soffio-nota-di-aggiornamento-def-approvata-con-161-voti-esatti/1155604/">Troppo bassa, infatti, la maggioranza di 161 senatori con cui è stata approvata la nota di aggiornamento del Def che autorizza tra l’altro il rinvio al 2017 del pareggio di bilancio</ref>. “Con questi numeri rischiamo di fare la</p>
    <p><hi rend="#b">fine di Prodi</hi>”, ironizza un renziano della prima ora. D’altronde, a questo quadro si aggiunge uno shopping incessante e “poco elegante” che si sta consumando a Palazzo Madama, con</p>
    <p><hi rend="#b">Forza Italia</hi>che ha convinto il siciliano</p>
    <p><hi rend="#b">Antonio D’Alì</hi>a tornare nella casa madre e con il Ncd di</p>
    <p><hi rend="#b">Angelino Alfano</hi>che strappa al Gal</p>
    <p><hi rend="#b">Pietro Langella</hi>. Insomma, un pallottoliere che varia a giorni alterni e in base agli equilibri interni al centrodestra. Con il rischio concreto – spiega a notte fonda un senatore forzista – che “nel giro di poche settimane il numero di 161 senatori possa affievolirsi ancor di più, segnando le sorti dell’esecutivo di</p>
    <p><hi rend="#b">Matteo Renzi</hi>”.</p>
    <p>Al Senato, infatti, la maggioranza dell’attuale premier ha iniziato il cammino con <hi rend="#b">174 voti</hi> in occasione della <hi rend="#b">prima fiducia</hi> del 25 febbraio scorso. Perdendo per strada, nell’arco di otto mesi, il sostegno di ben <hi rend="#b">13 parlamentari</hi>. Di volta in volta il quorum di 161 è stato superato o ponendo la questione di fiducia o grazie all’appoggio di pezzi del Gal, – <hi rend="#b">Davico</hi>, <hi rend="#b">Langella</hi> e <hi rend="#b">Naccarato</hi> hanno espresso per esempio voto favorevole sul JobsAct – o di senatori del gruppo misto in avvicinamento all’esecutivo renziano, come ad esempio gli ex M5s <hi rend="#b">Lorenzo Battista</hi> e <hi rend="#b">Luis Alberto Orellana</hi>. </p>
    <p>Ma ciò non basta. Un esecutivo che guarda al 2017 come obiettivo finale – e il premier continua a ribadire l’obiettivo senza indietreggiare di mezzo centimetro – non può pensare di raccattare qua e là senatori ad ogni votazione. Del resto, a quanto si apprende da una fonte di Largo del Nazareno, l’operazione di Renzi e <hi rend="#b">Luigi Zanda</hi> (capogruppo Pd al Senato) di far confluire nel gruppo democratico o comunque in maggioranza i fuoriusciti del M5s oggi nel misto – <hi rend="#b">Alessandra Bencini</hi>, <hi rend="#b">Fabrizio Bocchino</hi>, <hi rend="#b">Francesco Campanella</hi>, <hi rend="#b">Monica Casaletto</hi>, <hi rend="#b">Paola De Pin</hi> e Orellana – sembra ancora veleggiare in alto mare. Ad oggi si susseguono incontri su incontri, ma nessuno sarebbe pronto a rompere gli indugi. </p>
    <p>Niente paura, però. Perché l’ex Cavaliere – ormai rassegnato guardando gli ultimi sondaggi dove Forza Italia risulta sempre più giù, addirittura intorno al 13% – si starebbe attrezzando per salvare il “compare” del <hi rend="#b">Patto del Nazareno</hi>. “Matteo deve continuare a governare. La manovra di stabilità, se confermata, va nella direzione giusta”, sarebbe stato lo sfogo di Berlusconi con alcuni fedelissimi. Del resto, anche <hi rend="#i">il Giornale</hi> di famiglia, giorni fa, titolava a sei colonne con un “Renzi fa cose di destra”. Altro segnale netto e chiaro che si aggiunge alla sequela di strizzatine d’occhio e che in fondo lascia presagire un sostegno futuro, qualora l’inquilino di Palazzo Chigi ne avesse bisogno.</p>
    <p>Berlusconi, quindi, avrebbe tratteggiato una strategia che in Transatlantico uomini della cerchia stretta chiamano “sostegno light”. Almeno fino a dicembre, poi si vedrà. L’optimum per il leader di Forza Italia sarebbe costringere Renzi, in difficoltà sui numeri, a trattare con Forza Italia da una posizione molto più sfavorevole. Come? Continuando la campagna acquisti all’interno del <hi rend="#b">Nuovo Centrodestra</hi> di Angelino Alfano, ma facendo confluire gli eventuali fuoriusciti, non in Forza Italia, ma nel gruppo del Gal. In questo modo si eviterebbero gli scontri e le gelosie fra forzisti e alfaniani e la maggioranza di Matteo Renzi non subirebbe contraccolpi numerici a Palazzo Madama. Ecco perché il siciliano D’Alì, che ha aderito al gruppo di Fi, potrebbe essere seguito a ruota da <hi rend="#b">Antonio Azzollini</hi> – che martedì 14 manco a dirlo in Transatlantico ha avuto un colloquio lunghissimo con lo stesso D’Alì – e poi dal calabrese <hi rend="#b">Antonio Caridi</hi>. Ma a questa “short list” Berlusconi mira ad aggiungere anche il plenipotenziario barese <hi rend="#b">Massimo Cassano</hi>, il campano <hi rend="#b">Giuseppe Esposito</hi> e il trio calabrese <hi rend="#b">Piero Aiello</hi>, <hi rend="#b">Giovanni Bilardi</hi> e <hi rend="#b">Tonino Gentile</hi>. Con l’obiettivo di rimpolpare il gruppo del Gal fino a quota <hi rend="#b">20 senatori</hi>. E di lasciare ben saldo <hi rend="#b">Matteo Renzi</hi> a Palazzo Chigi. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>