<doc sitename="Il Fatto Quotidiano" title="Classifica Forbes 2017, Gates è ancora il più ricco del mondo. In Italia sul podio la vedova Ferrero e Del Vecchio - Il Fatto Quotidiano" author="F Q" date="2017-03-20" url="http://www.ilfattoquotidiano.it/2017/03/20/classifica-forbes-2017-gates-e-ancora-il-piu-ricco-del-mondo-in-italia-sul-podio-la-vedova-ferrero-e-del-vecchio/3463840/" hostname="ilfattoquotidiano.it" description="Il fondatore di Microsoft Bill Gates è ancora una volta l’uomo più ricco del mondo con un patrimonio stimato in 86,8 miliardi di dollari. Il presidente Usa Donald Trump con i suoi 3,5 miliardi si deve invece accontentare del 54esimo posto della classifica messa a punto come ogni anno dalla rivista Forbes. In Italia sul gradino più …" categories="Numeri &amp; News" tags="Bill Gates;Donald Trump;Ferrero;Forbes;Leonardo Del Vecchio;Silvio Berlusconi" fingerprint="6ab1befbfd4f7975">
  <main>
    <head rend="h1">Classifica Forbes 2017, Gates è ancora il più ricco del mondo. In Italia sul podio la vedova Ferrero e Del Vecchio</head>
    <graphic src="https://st.ilfattoquotidiano.it/wp-content/uploads/2015/04/bill_gates_675.jpg"/>
    <p>Il fondatore di Microsoft<hi rend="#b"> Bill Gates</hi> è ancora una volta l’uomo più ricco del mondo con un <hi rend="#b">patrimonio</hi> stimato in <hi rend="#b">86,8 miliardi</hi> di dollari. Il presidente Usa <hi rend="#b">Donald Trump</hi> con i suoi 3,5 miliardi si deve invece accontentare del 54esimo posto della classifica messa a punto come ogni anno dalla rivista <hi rend="#i">Forbes</hi>. In Italia sul gradino più alto del podio c’è <hi rend="#b">Maria Franca Fissolo</hi>, vedova di <hi rend="#b">Michele Ferrero</hi>, che con i suoi 25,2 miliardi si piazza 29esima a livello globale. Seguono <hi rend="#b">Leonardo Del Vecchio</hi>, patron di <hi rend="#b">Luxottica</hi>, con 17,9 miliardi (è 50esimo nella classifica mondiale) e l’imprenditore<hi rend="#b"> Stefano Pessina</hi>, fondatore e amministratore delegato della catena <hi rend="#b">Walgreens Boots Alliance</hi>, che si ferma a 13,9 miliardi.</p>
    <p>Dietro Gates, con una fortuna di 75 miliardi e 600 milioni c’è <hi rend="#b">Warren Buffett</hi>, noto come “l’oracolo di Omaha”, grande investitore di Wall Street. Terzo posto per il patron di Amazon<hi rend="#b"> Jeff Bezos</hi>, che può contare su 72 miliardi e 800 milioni di dollari. Nell’elenco non manca <hi rend="#b">Mark Zuckerberg</hi>, fondatore di <hi rend="#b">Facebook</hi>, con 56 miliardi. Dietro di lui il messicano <hi rend="#b">Carlos Slim</hi>, proprietario di un gruppo di società che include la più grande<hi rend="#b"> compagnia telefonica</hi> del paese, al sesto posto con 54 miliardi e mezzo di dollari. Decimo <hi rend="#b">Michael Bloomberg</hi> con 47,5 miliardi. La donna più ricca è invece l’erede del gruppo<hi rend="#b"> L’Oreal</hi>, la francese<hi rend="#b"> Liliane Bettencourt</hi>: è 14esima assoluta con 40,3 miliardi.</p>
    <p>La rivista ha fatto sapere che la lista, arrivata alla 31esima edizione, comprende quest’anno<hi rend="#b"> 2.043 persone</hi> con un patrimonio di oltre un miliardo di dollari, 233 in più dello scorso anno. Tra le regioni, l’area<hi rend="#b"> Asia-Pacifico</hi> è quella con più rappresentanti, 720, seguita dagli Stati Uniti con 565 e dall’Europa. Tra i singoli paesi, in testa ci sono gli <hi rend="#b">Stati Uniti</hi> seguiti dalla Cina.</p>
    <p>Fissolo, Del Vecchio e Pessina sono gli unici italiani tra i primi 100. Più lontani invece<hi rend="#b"> Massimiliana Landini Aleotti</hi>, 133esima con 9,5 miliardi, e <hi rend="#b">Silvio Berlusconi</hi>, 199esimo con 7 miliardi. <hi rend="#b">Giorgio Armani</hi> ha una fortuna di 6,6 miliardi, Augusto e Giorgio <hi rend="#b">Perfetti</hi> si attestano a 5,8 miliardi, <hi rend="#b">Paolo e Gianfelice Mario Rocca</hi> (gruppo <hi rend="#b">Techint</hi>) a 4,4 miliardi,<hi rend="#b"> Giuseppe De’Longhi</hi> con 3,8 miliardi e <hi rend="#b">Patrizio Bertelli</hi> (Prada) con 3,2 miliardi. Più indietro <hi rend="#b">Miuccia</hi> Prada, <hi rend="#b">Renzo Rosso</hi>, i <hi rend="#b">Benetton </hi>e <hi rend="#b">Ennio</hi><hi rend="#b">Doris</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>