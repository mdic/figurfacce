<doc sitename="Il Fatto Quotidiano" title="Rete telecom, ora è la stessa Tim a preparare la separazione del gestore da infrastruttura. Decisione dopo il voto - Il Fatto Quotidiano" author="Fiorina Capozzi" date="2018-02-07" url="https://www.ilfattoquotidiano.it/2018/02/07/rete-telecom-ora-e-la-stessa-tim-a-preparare-la-separazione-del-gestore-dallinfrastruttura-appuntamento-dopo-il-voto/4144069/" hostname="ilfattoquotidiano.it" description="Torna d’attualità la separazione della rete telefonica dal gestore Tim con la creazione di una società ad hoc controllata dall’ex monopolista. A proporla è stata la stessa Telecom in un incontro al ministero dello Sviluppo economico con un progetto che piace al ministro Carlo Calenda. Ma la partita non è affatto in discesa e rischia …" categories="Lobby" tags="Carlo Calenda;Rete Telecom;Silvio Berlusconi;Telecom" fingerprint="69b76ce9e90f5c35">
  <main>
    <head rend="h1">Rete telecom, ora è la stessa Tim a preparare la separazione del gestore da infrastruttura. Decisione dopo il voto</head>
    <graphic src="https://st.ilfattoquotidiano.it/wp-content/uploads/2018/01/16/calenda-675.jpg"/>
    <p>Torna d’attualità la separazione della<hi rend="#b"> rete telefonica dal gestore Tim</hi> con la creazione di una società <hi rend="#i">ad hoc</hi> controllata dall’ex monopolista. A proporla è stata la stessa Telecom in un incontro al ministero dello Sviluppo economico con un progetto che piace al ministro <hi rend="#b">Carlo Calenda</hi>. Ma la partita non è affatto in discesa e rischia di essere condizionata dal risultato delle prossime <hi rend="#b">elezioni</hi>. Non a caso il piano verrà presentato al consiglio di amministrazione di Tim il 6 marzo quando il quadro politico sarà più chiaro. Intanto non è un mistero che per il ministro Calenda la separazione “legale” della rete da Tim sia solo un <hi rend="#b">primo passo di un più ampio progetto</hi> finalizzato a concentrare tutti gli investimenti in fibra, pubblici e privati, su un unico operatore.</p>
    <p>Calenda spera infatti che, dopo aver separato la rete, Tim possa quotare la nuova azienda a Piazza Affari aprendo il capitale ad altri soci. Se così fosse, ci sarebbero le condizioni per un’alleanza con la rivale <hi rend="#b">Open Fiber</hi>. Magari grazie al contributo della <hi rend="#b">Cassa Depositi e Prestiti</hi>, che assieme all’Enel è socia di Open Fiber. Il piano è decisamente molto ambizioso. E nulla vieta che Tim possa cambiare idea come del resto già avvenuto in diverse occasioni in passato. Lo sa bene il consigliere Tim, <hi rend="#b">Franco Bernabé</hi>, che <ref target="https://www.ilfattoquotidiano.it/2013/05/30/telecom-via-libera-del-cda-allo-scorporo-della-rete-fissa/611133/">da presidente di Telecom non riuscì a trovare la quadra sulla valutazione dell’infrastruttura che è a garanzia di circa 31 miliardi di debiti lordi</ref>. Per Tim, infatti, la rete resta un asset vitale dal valore compreso fra i 10 e i 14 miliardi. </p>
    <p><ref target="https://www.ilfattoquotidiano.it/2015/05/20/banda-larga-cdp-contesta-valutazione-rete-telecom-che-fa-denuncia-consob/1700907/">Non la pensa così la Cassa Depositi e Prestiti che ritiene che l’infrastruttura possa valere al massimo 7-8 miliardi</ref>. Difficile insomma trovare un punto d’incontro che inevitabilmente riguarderà anche il numero di dipendenti che entreranno a far parte della nuova società della rete in uno scenario in cui Tim ha già annunciato un</p>
    <p><hi rend="#b">piano da 7.500 esuberi</hi>volontari.</p>
    <p><ref target="https://www.ilfattoquotidiano.it/2017/06/20/fibra-ottica-la-mossa-di-telecom-mette-difficolta-il-governo-e-la-rete-rame-torna-al-centro-delle-trattative/3673645/">Non a caso, a margine dell’incontro, Calenda ha ammesso che la scorporo della rete è un’ipotesi di lavoro “dibattuta da vent’anni”</ref>, ma per la quale “per la prima volta c’è un piano”. Tuttavia sulla possibilità di una successiva quotazione della società della rete, il ministro ha smorzato i facili entusiasmi precisando che “adesso abbiamo un pezzo. Prima bisogna fare tutti i passaggi”. Una frase che lascia intuire la complessità di un dossier che è al centro dei pensieri dell’<hi rend="#b">Agcom</hi>. L’autorità guidata da <hi rend="#b">Angelo Cardani</hi> si trova infatti in una posizione assai delicata: dovrà esprimersi sull’idea di <hi rend="#b">separazione della rete</hi> e al tempo stesso è chiamata a vigilare sull’<hi rend="#b">azionista di controllo</hi> di Tim, Vivendi, che è anche socio di<hi rend="#b"> Mediaset</hi> e che ha promesso di affidare entro il 19 aprile ad un<hi rend="#b"> trust indipendente</hi> il pacchetto di azioni detenuto nell’azienda della <hi rend="#b">famiglia Berlusconi</hi>. Un compito quanto mai delicato per i vertici del garante delle comunicazioni a un anno dalla <hi rend="#b">scadenza del mandato</hi> e in uno scenario politico in cui il <hi rend="#b">Pdl</hi> potrebbe tornare protagonista incidendo direttamente sul futuro digitale del Paese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>