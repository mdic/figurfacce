<doc sitename="Il Fatto Quotidiano" title="La vera storia di Renzi &amp; Berlusconi. Lo zio in affari con Fininvest - Il Fatto Quotidiano" author="Davide Vecchi" date="2014-11-06" url="http://www.ilfattoquotidiano.it/2014/11/06/vera-storia-renzi-berlusconi-zio-in-affari-fininvest/1195695/" hostname="ilfattoquotidiano.it" description="Dal libro “L’intoccabile, Matteo Renzi” di Davide Vecchi, edito da Chiarelettere, da domani in libreria, pubblichiamo alcuni stralci della sezione “I padrini”. Renzi impara molto presto che la comunicazione è tutto. Cresciuto nel ventennio berlusconiano è intimamente affascinato da quel mondo che vede per lo più in televisione e che ha il suo centro a …" categories="Politica" tags="Denis Verdini;Fininvest;Marco Carrai;Matteo Renzi;Silvio Berlusconi" fingerprint="ede678f4c82ec2ad">
  <main>
    <head rend="h1">La vera storia di Renzi &amp; Berlusconi. Lo zio in affari con Fininvest</head>
    <graphic src="https://st.ilfattoquotidiano.it/wp-content/uploads/2014/11/renzi-vecchi-foto-interna-ok.jpg"/>
    <p>
      <hi rend="#i">Dal libro “L’intoccabile, Matteo Renzi” di Davide Vecchi, edito da Chiarelettere, da domani in libreria, pubblichiamo alcuni stralci della sezione “I padrini”. </hi>
    </p>
    <p><hi rend="#b">Renzi</hi> impara molto presto che la comunicazione è tutto. Cresciuto nel ventennio berlusconiano è intimamente affascinato da quel mondo che vede per lo più in televisione e che ha il suo centro a <hi rend="#b">Milano</hi>. Un mondo ben distante da <hi rend="#b">Rignano sull’Arno</hi> dove <hi rend="#b">Matteo</hi> trascorre l’infanzia e la giovinezza. La madre, <hi rend="#b">Laura Bovoli</hi>, è un’insegnante di scuola media.</p>
    <p><hi rend="#b">Un parente abita a Milano2 e lavora per il Biscione</hi> – Il padre <hi rend="#b">Tiziano</hi>, gran lavoratore, ha sempre fatto il piccolo imprenditore, aprendo un’azienda dietro l’altra. Esclusa la prima, <hi rend="#b">Raska</hi>, le altre si dedicano alla pubblicità e alla distribuzione in campo editoriale. È lo zio di <hi rend="#b">Matteo</hi>, <hi rend="#b">Nicola Bovoli</hi>, a creare la <hi rend="#b">Speedy</hi>, di cui detiene il 50 per cento. Al cognato, suo socio, vende poi la sua quota, spingendo lui e la moglie a investire nel settore della comunicazione, di cui si occupa con buoni risultati da anni. Ha contatti, conoscenze, idee, e aiuta i coniugi <hi rend="#b">Renzi</hi> a muoversi nell’ambiente. Lo zio <hi rend="#b">Nicola</hi> rivoluziona la vita di casa <hi rend="#b">Renzi</hi> e diventa modello ed esempio, per molti versi, del giovane <hi rend="#b">Matteo</hi>, che gli somiglia anche per temperamento e carattere. È l’uomo di successo in famiglia. Veloce, sveglio, battuta sempre pronta e sorriso stampato in volto, <hi rend="#b">Bovoli</hi> vive nella “<hi rend="#b">Milano</hi> da bere” degli anni <hi rend="#b">Ottanta</hi> e abita nel quartiere simbolo dell’imprenditoria berlusconiana: <hi rend="#b">Milano 2</hi>.</p>
    <quote>Renzi: “Ai miei compagni di coalizione è sempre difficile capire che Comunione e Liberazione è un’esperienza che può cambiare la vita davvero”</quote>
    <p>Nella seconda metà degli anni <hi rend="#b">Ottanta</hi> lo zio di <hi rend="#b">Matteo</hi> lavora anche per le riviste <hi rend="#b">Mondadori</hi> distribuendo il <hi rend="#b">Bingo</hi> e legandolo alle trasmissioni di <hi rend="#b">Mike Bongiorno</hi>, con cui aveva iniziato a collaborare nel <hi rend="#b">1987</hi>. All’attività dedicata alla carta stampata <hi rend="#b">Bovoli</hi> affianca nei primi anni <hi rend="#b">Novanta</hi> le televisioni. Per le tre reti del <hi rend="#b">Cavaliere</hi> (con cui stipula un contratto da 7 miliardi di lire) crea quella che viene da subito accolta come l’ultima frontiera dell’intrattenimento: il <hi rend="#b">Quizzy</hi>, un telecomando che permette di partecipare dal divano di casa ai concorsi di alcune trasmissioni televisive. La campagna pubblicitaria di <hi rend="#b">Fininvest</hi> in cui appare <hi rend="#b">Mike</hi> rimanda alla <hi rend="#b">Standa</hi>, dove il telecomando è in vendita a 39.800 lire.</p>
    <p>Il <hi rend="#b">Quizzy</hi> viene applicato anche alla <hi rend="#i">Ruota della fortuna</hi>. Ma dura appena sette mesi, dall’ottobre del 1993 all’aprile del 1994, quando sparisce, travolto dalle proteste dei telespettatori per la poca trasparenza e le costosissime telefonate al <hi rend="#b">144</hi>. Vincere è difficile: in media arrivano tra le 50mila e le 100mila telefonate per ogni trasmissione. A fine mese la bolletta aggiunge il danno alla beffa, perché chiamare il 144 comporta un sovrapprezzo di 635 lire al minuto. Quella somma viene poi così spartita: 307 lire alla compagnia <hi rend="#b">Sip</hi>, 164 alla <hi rend="#b">Edifin</hi> di <hi rend="#b">Nicola Bovoli</hi>, le restanti 164 lire alla <hi rend="#b">Audio 5</hi>, la società della <hi rend="#b">Fininvest</hi> che gestisce gli introiti per conto di <hi rend="#b">Berlusconi</hi>, ceduta all’inizio del ’94 alla neonata <hi rend="#b">Diakron</hi> incaricata di svolgere sondaggi per la nascente <hi rend="#b">Forza Italia</hi>. Parte del ricavato viene utilizzato per finanziare i circoli che devono diffondere il verbo berlusconiano.</p>
    <quote>Carrai: “C’è un ragazzo in gamba, va sostenuto. E via. Semplice. Persone fuori dal giro che non vogliono apparire. In Italia c’è tanta bella gente”</quote>
    <p><hi rend="#b">Quella vincita al gioco di Canale5 </hi>– Il <hi rend="#b">Quizzy</hi> viene lentamente accantonato. (…) Il suo testimonial <hi rend="#b">Mike Bongiorno</hi>, invece, finisce in <hi rend="#b">Procura</hi> a <hi rend="#b">Torino</hi> per la prima inchiesta sulle frequenze <hi rend="#b">Fininvest</hi>: i magistrati sospettano una frode alla<hi rend="#i"> Ruota della fortuna</hi>. Il 30 settembre 1994 viene arrestato <hi rend="#b">Giuseppe Mazzocchi</hi>, un perito dell’ufficio tecnico del ministero delle <hi rend="#b">Poste e telecomunicazioni</hi> accusato di aver avvisato i dirigenti <hi rend="#b">Fininvest</hi> che ci sarebbe stato un controllo sulle frequenze utilizzate da <hi rend="#b">Italia1</hi> per la trasmissione del <hi rend="#b">Giro d’Italia</hi>. In cambio sarebbe stato invitato al quiz di <hi rend="#b">Mike Bongiorno</hi> e favorito nella vincita di 30 milioni di lire. Il perito del ministero conferma le accuse: “Fui io a chiedere alle persone che conoscevo della <hi rend="#b">Fininvest</hi> di aiutarmi a partecipare”.</p>
    <p>La sua prima richiesta, inoltrata seguendo l’iter normale, era stata rifiutata. A marzo del 1994, invece, riesce a partecipare. Gli <hi rend="#b">inquirenti</hi> sospettano la <hi rend="#b">corruzione</hi>: se il concorrente è stato aiutato a vincere, i 30 milioni sarebbero una tangente. Nel 1999 <hi rend="#b">Mazzocchi</hi> viene rinviato a giudizio, ma nel marzo del 2002 il processo si conclude con l’<hi rend="#b">assoluzione</hi>: i giudici accolgono la tesi della <hi rend="#b">difesa</hi> secondo cui avvisare dell’arrivo dei controlli era una prassi normale. Tra gennaio e febbraio del 1994 <hi rend="#b">Matteo Renzi</hi> partecipa a cinque puntate della<hi rend="#i"> Ruota della fortuna</hi>, vincendo 48 milioni di lire. È lo zio <hi rend="#b">Nicola</hi> ad accompagnarlo. “Ha partecipato perché lo segnalai io”.</p>
    <p><hi rend="#b">Quando il colonnello di B. provò a “prendersi” Matteo</hi> – Il coordinatore del <hi rend="#b">Pdl</hi> ha un debole per <hi rend="#b">Renzi</hi>, tanto che all’inizio del 2008 il colonnello berlusconiano incontra il presidente della <hi rend="#b">Provincia</hi> per arruolarlo nelle file di <hi rend="#b">Arcore</hi>. Il solitamente riservato <hi rend="#b">Verdini</hi> si spinge a una rara dichiarazione pubblica con una punta di dispiacere: “Renzi è uno in grado di rompere gli schemi. Certo, oggi è un candidato del Pd: ma se poi di là saltasse tutto e si facesse un percorso insieme, non escludo nulla”.</p>
    <p>Il <hi rend="#b">31 maggio 2008</hi>, quando presiede la festa per i dieci anni di vita del suo <hi rend="#b">Giornale della Toscana</hi>, <hi rend="#b">Verdini</hi> è all’apice del potere. Fra i trecento invitati ci sono i parlamentari toscani del <hi rend="#b">Pdl</hi> e gli imprenditori amici, ma l’ospite d’onore è lui, <hi rend="#b">Matteo Renzi</hi>. Seduto al tavolo con <hi rend="#b">Verdini</hi> e la moglie. (…) Nell’agosto dello stesso anno i due salgono insieme sul palco del meeting di <hi rend="#b">Comunione e liberazione</hi> a <hi rend="#b">Rimini</hi>. L’occasione è la presentazione del libro <hi rend="#i">Sto registrando tutto per l’eternità</hi>, che raccoglie le lettere dello scomparso <hi rend="#b">Graziano Grazzini</hi>, ex democristiano, ex <hi rend="#b">Cdu</hi> e poi capogruppo di <hi rend="#b">Forza Italia</hi> in <hi rend="#b">Provincia</hi>, vicino al movimento di <hi rend="#b">don Giussani</hi> dal 1980.</p>
    <p>Il presentatore fa gli onori di casa: “Ci aiuteranno a conoscere Graziano due amici: <hi rend="#b">Denis Verdini</hi> e <hi rend="#b">Matteo Renzi</hi>”. Lui non si fa pregare. Sa come rendersi gradito a un universo distante anni luce da quello del centrosinistra. Alla platea ciellina <hi rend="#b">Renzi</hi> parla di <hi rend="#b">Grazzini</hi> in questi termini: “<hi rend="#b">Comunione e liberazione</hi> gli aveva cambiato la vita. Ai miei compagni di coalizione è sempre difficile far capire che <hi rend="#b">Cl</hi> è senza dubbio un’esperienza che interviene nel sociale in tutte le modalità che ritiene opportune, ma che l’esperienza di <hi rend="#b">Comunione e liberazione</hi> può cambiare la vita davvero”. (…) <hi rend="#b">Verdini</hi> invece parla in libertà.</p>
    <p>“Il successo – argomenta – passa attraverso il consenso”, che si ottiene anche mediante modi per “far sognare la gente. Non voglio dire ingannare, perché sarebbe sbagliato, ma insomma, stimolare, sotto certi aspetti; e Graziano invece era una persona diversa, straordinaria dal punto di vista umano. Io gli dicevo: ‘È stupido quello che fai’, e lui invece lo faceva per generosità, perché era convinto che la politica è ‘al servizio di”. “Il problema è che lui era serio, profondamente serio”. La <hi rend="#b">serietà</hi> è notoriamente un problema. “Quindi il mio rapporto con <hi rend="#b">Graziano</hi> è stato molto complesso, molto difficile. Differenti profondamente in tutte le cose, però uniti da una grande simpatia”.</p>
    <p>Un collante importante, la simpatia, anche con <hi rend="#b">Renzi</hi>, che solo un mese dopo ufficializza la corsa per il <hi rend="#b">Comune di Firenze</hi>. (…) Al termine dell’incontro <hi rend="#b">Verdini</hi> va a cena con il suo delfino <hi rend="#b">Massimo Parisi</hi>, con <hi rend="#b">Paolo Carrai</hi>, cugino di <hi rend="#b">Marco</hi> nonché esponente della <hi rend="#b">Compagnia delle opere</hi>, e con i vertici di <hi rend="#b">Cl</hi> al gran completo capitanati dai fondatori<hi rend="#b"> Giorgio Vittadini</hi> e <hi rend="#b">Giancarlo Cesana</hi>. Al momento di sedersi a tavola, a <hi rend="#b">Verdini</hi> scappa una bestemmia. Con un sorriso indulgente, <hi rend="#b">Cesana</hi> ribatte: “Ho sentito benissimo, certo. Non ha bestemmiato, ha detto zio”. <hi rend="#b">Verdini</hi> poteva tutto. Anche sostenere, pochi mesi dopo, un sindaco di centrosinistra contro il candidato del <hi rend="#b">Pdl</hi> scelto da <hi rend="#b">Berlusconi</hi>, <hi rend="#b">Giovanni Galli</hi>.</p>
    <p><hi rend="#b">L’eminenza grigia renziana organizza cene ed eventi</hi> – “Se Matteo mi chiede un consiglio io glielo do perché è il mio migliore amico, ma gliel’ho detto: su ruoli ben distinti e distanti, ben distinti e distanti”. <hi rend="#b">Marco Carrai</hi> lo ripete due volte, come per ricordarlo a se stesso. La realtà è ben diversa. I ruoli non sono né distinti né distanti. Simbiotici, piuttosto. Come le loro vite. Avanzano insieme, uno a fianco dell’altro. Nel giugno del 2012 è <hi rend="#b">Carrai</hi> ad accompagnare <hi rend="#b">Renzi</hi> a un pranzo con <hi rend="#b">Tony Blair</hi> sulla terrazza dell’hotel <hi rend="#b">St. Regis</hi> in piazza <hi rend="#b">Ognissanti</hi> a <hi rend="#b">Firenze</hi>, poi, nel settembre dello stesso anno, alla convention democratica di <hi rend="#b">Charlotte</hi> per accreditarsi con lo staff di <hi rend="#b">Obama</hi>, e infine, nell’agosto del 2013, da <hi rend="#b">Angela Merkel</hi> a <hi rend="#b">Berlino</hi>.</p>
    <p>Ma non ha voluto candidarsi alle politiche, né seguirlo al governo nel 2014, come invece gli aveva proposto il premier: “<hi rend="#b">Matteo</hi> mi ha chiesto di fare il deputato ma non ho voluto, io faccio altro nella vita. Purtroppo ho dovuto prendere la mia prima tessera di partito, mi è toccato iscrivermi al <hi rend="#b">Pd</hi> per votarlo”. Imprenditore di mestiere, per Renzi fa il lobbista e il fund raiser, ed è l’unica vera persona fidata del premier. Senza di lui, con ogni probabilità, l’ambizioso giovane di <hi rend="#b">Rignano</hi> non avrebbe mai potuto trovare i fondi per finanziare l’attività politica. È lui che organizza le cene di raccolta fondi e gli eventi, invitando chi può sostenere la causa. Così, dal 2007 al 2013, vengono raccolti complessivamente circa tre milioni di euro. “Erano cene da mille euro a testa e io invitavo gli amici”. “Certo, all’inizio gli ho presentato tante persone”.</p>
    <p>Nel 2004 <hi rend="#b">Renzi</hi> lo chiama in <hi rend="#b">Provincia</hi> come caposegreteria e gli chiede aiuto per comporre la sua giunta: “La sera della sua vittoria volo a casa mia in Sardegna. Lui mi chiama e mi fa: ‘Ho bisogno di una donna per fare l’assessore… una del tuo giro fiorentino”. Dico: “<hi rend="#b">Giovanna Folonari</hi>”. E lui: “Chi è?”. Non lo sapeva. Rispondo: “È una persona seria. I <hi rend="#b">Folonari</hi> sono una famiglia importante e poi sono i cugini dei Bazoli”. E lui subito: “Perfetto, perfetto!”.</p>
    <p><hi rend="#b">La Firenze Parcheggi e le campagne elettorali</hi> – (…) Nel 2009, quando <hi rend="#b">Renzi</hi> diventa primo cittadino (…) gli feci da consigliere economico, i primi tre mesi, poi andai da lui e gli dissi: “<hi rend="#b">Matteo</hi>, qui c’è un problema, <hi rend="#i">lucrum cessans</hi>, <hi rend="#i">damnum emergens</hi>”. E lui: “Cioè?”. Risposi: “Be’, che il consigliere economico lo fo gratis e in più non posso far nulla a <hi rend="#b">Firenze</hi>”. Quindi mi dimisi, lui mi disse: “Ascolta, ma perché non rimani in qualche azienda? Perché comunque mi piace usare la tua intelligenza”. C’era qualche nomina pubblica in scadenza e mi propose di fare il consigliere. <hi rend="#b">Firenze Parcheggi</hi> era in rovina <hi rend="#b">Carrai</hi> accetta l’incarico a una condizione. “Dissi a <hi rend="#b">Matteo</hi>: ‘Sto il tempo limitato di ristrutturare l’azienda, ma non mi nomini tu’, infatti entro con Monte dei Paschi”. (…) Nel 2009 è anche il committente responsabile della campagna per l’elezione a sindaco di Renzi. In tale veste si becca una multa da 700 mila euro per affissioni abusive. Vero, ammette <hi rend="#b">Carrai</hi>: “Gli attacchini dei manifesti li avevano messi nei posti sbagliati. Arrivò la multa, era nominale e il committente ero io”. (…) Nell’ottobre del 2013 <hi rend="#b">Renzi</hi> è impegnato nell’assalto finale al <hi rend="#b">Pd</hi>: a dicembre ci sono le primarie per la segreteria e non vuole di certo essere sconfitto come l’anno precedente. Perciò concentra tutte le armate sull’obiettivo.</p>
    <p>L’evento clou è la <hi rend="#b">Leopolda</hi> (…). Intanto però i giornali hanno cominciato a occuparsi di <hi rend="#b">Marco Carrai</hi>, dei suoi rapporti con <hi rend="#b">Renzi</hi>, delle nomine ricevute dal <hi rend="#b">Comune</hi> e della sua presenza nelle partecipate e nella fondazione <hi rend="#b">Big bang</hi> che finanzia l’attività politica dell’amico <hi rend="#b">Matteo</hi>. “Ci fu una persona che voleva mandare soldi da Israele, ma dissi di lasciar stare, chissà poi che cosa saltava fuori”. (…)</p>
    <p>Nell’ottobre del 2012 <hi rend="#b">Renzi</hi> partecipa a una cena a porte chiuse alla fondazione <hi rend="#b">Metropolitan</hi> di <hi rend="#b">Milano</hi> per incontrare alcuni uomini d’affari, esponenti dell’alta finanza e imprenditori. Si diffonde la notizia che a organizzarla sia stato <hi rend="#b">Davide Serra</hi>. “La cena di <hi rend="#b">Milano</hi> l’avevo organizzata io. <hi rend="#b">Davide</hi> è un amico, ma sbagliai, perché non pensai che sarebbe stato accostato alla finanza in maniera negativa, come poi è avvenuto”. I fondi all’ascesa renziana arrivano anche in forma diretta da “imprenditori come <hi rend="#b">Guido Ghisolfi</hi> del gruppo <hi rend="#b">M&amp;G</hi> o <hi rend="#b">Vito Pertosa</hi>” spiega Carrai. “Gli si dice: ‘C’è un ragazzo in gamba, va sostenuto, ti va?’. E via. Funziona così. Semplice. Persone fuori dal giro che non vogliono apparire. In Italia c’è tanta bella gente”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>