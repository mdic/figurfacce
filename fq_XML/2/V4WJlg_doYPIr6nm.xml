<doc sitename="Il Fatto Quotidiano" title="Salvini: &quot;Il centrodestra non esiste. Berlusconi lo vuole come la Merkel, ma dimentica il 2016. Io sto con Trump&quot; - Il Fatto Quotidiano" author="F Q" date="2017-01-16" url="http://www.ilfattoquotidiano.it/2017/01/16/salvini-il-centrodestra-non-esiste-berlusconi-lo-vuole-come-la-merkel-ma-dimentica-il-2016-io-sto-con-trump/3318444/" hostname="ilfattoquotidiano.it" description="Esiste ancora il centrodestra? “Così, no”. A dichiarare per l’ennesima volta la morte della coalizione è il segretario federale della Lega Nord, Matteo Salvini, in un’intervista alla Stampa. “Non è che aspettiamo Berlusconi per andare avanti. Trump ha vinto parlando di dazi doganali, flat tax, stop all’immigrazione, lotta al terrorismo insieme con Putin. È il …" categories="Politica" tags="Centrodestra;Donald Trump;Lega;Matteo Salvini;Silvio Berlusconi" fingerprint="affebe30786fd39d">
  <main>
    <head rend="h1">Salvini: “Il centrodestra non esiste. Berlusconi lo vuole come la Merkel, ma dimentica il 2016. Io sto con Trump”</head>
    <graphic src="https://st.ilfattoquotidiano.it/wp-content/uploads/2017/01/salvini-675.jpg"/>
    <p><hi rend="#b">Esiste</hi> ancora il <hi rend="#b">centrodestra?</hi> “Così, no”. A dichiarare per l’ennesima volta la morte della <hi rend="#b">coalizione</hi> è il segretario federale della Lega Nord, <hi rend="#b">Matteo Salvini</hi>, in un’intervista alla<hi rend="#i"> Stampa</hi>. “Non è che aspettiamo <hi rend="#b">Berlusconi</hi> per andare avanti. <hi rend="#b">Trump</hi> ha vinto parlando di <hi rend="#b">dazi doganali,</hi> flat tax, stop all’immigrazione, lotta al terrorismo insieme con Putin. È il programma della Lega. Berlusconi parla di centro liberale, cattolico e moderato. In pratica, la <hi rend="#b">Merkel</hi>. Io invece sto con<hi rend="#b"> Trump</hi>. E voglio <hi rend="#b">votare subito</hi>“. Quanto a Berlusconi, Salvini concede che “ha cambiato l’Italia e <hi rend="#b">ha segnato la storia</hi> degli ultimi 25 anni. In politica, ma anche nell’economia, nei media, nello sport. Spero che la <hi rend="#b">Corte di Strasburgo</hi> faccia giustizia e gli ridia la dignità. Ma se crede di essere il leader del centrodestra per <hi rend="#b">diritto divino</hi>, si sbaglia. Il leader, semmai, lo sceglieranno le <hi rend="#b">primarie</hi>“.</p>
    <p>Renzi e Berlusconi? Per Salvini “sembra che entrambi siano <hi rend="#b">fuori dal tempo</hi>. Evidentemente pensano che nel 2016 nel mondo non sia successo nulla, che non ci siano stati la <hi rend="#b">Brexit</hi> o <hi rend="#b">Trump.</hi> Sono ancora lì a parlare di legge elettorale e di inciuci”. “Ammettere gli errori fatti è segno di intelligenza”, dice commentando l’intervista di ieri di Matteo Renzi, “ma che fossero errori gliel’avevano già detto al referendum <hi rend="#b">20 milioni di italiani</hi>. Non so quanto sia sincero sulla manfrina di lasciare la politica, anzi no. Prendo invece per buono che voglia andare a votare. A differenza di Berlusconi”.</p>
    <p>Infine la legge elettorale. “Noi avevamo proposto che le Camere lavorassero fra Natale e Capodanno per scriverla, senza aspettare il 24 e la <hi rend="#b">Corte Costituzionale</hi>. Il referendum c’è stato il 4 dicembre, quindi si è già perso un mese e mezzo. Mi auguro che la Consulta faccia il suo lavoro senza pressioni, inciuci e rinvii e consegni al Paese una legge elettorale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>