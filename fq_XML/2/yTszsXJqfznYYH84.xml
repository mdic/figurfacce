<doc sitename="Il Fatto Quotidiano" title="Urbani: &quot;Berlusconi? Con le donne si faceva aiutare dai chimici. Quando lo rivedrò staremo bene assieme. Meloni scaltra, Salvini mediocre&quot; - Il Fatto Quotidiano" author="F Q" date="2024-11-30" url="https://www.ilfattoquotidiano.it/2024/11/30/urbani-berlusconi-donne-chimici-meloni-scaltra-salvini-mediocre/7786723/" hostname="ilfattoquotidiano.it" description="“Progettista” di Forza Italia, poi ministro della Cultura, oggi vive in una casa di riposo di Roma" categories="Politica" tags="Giorgia Meloni;Governo Meloni;Ignazio La Russa;Matteo Salvini;Silvio Berlusconi" fingerprint="f7e2ac7080723f3d">
  <main>
    <head rend="h1">Urbani: “Berlusconi? Con le donne si faceva aiutare dai chimici. Quando lo rivedrò staremo bene assieme. Meloni scaltra, Salvini mediocre”</head>
    <graphic src="https://st.ilfattoquotidiano.it/wp-content/uploads/2024/11/30/Giuliano-Urbani-690x362.jpg"/>
    <p>Un intervento al cervello, poi un saluto a Torino e l’arrivo a Roma. <hi rend="#b">Giuliano Urbani</hi>, 87 anni, “progettista” di Forza Italia, quindi ministro della Cultura di <hi rend="#b">Silvio Berlusconi</hi>, oggi vive in una casa di riposo vicino alla Pineta Sacchetti, quadrante nord ovest della Capitale. “Le possibilità di guarire sono zero – ha raccontato a <hi rend="#i">La Stampa</hi> – l’intervento mi ha permesso di mantenere la lucidità mentale”. È una patologia neurologica che spesso porta sintomi molto simili a quelli dell’Alzheimer. “Non cammino – racconta – ho male alle gambe e soffro di depressione. È micidiale, vedo tutto nero”.</p>
    <p>Ex calciatore, giocava nelle giovanili del Perugia, era “ambidestro”, Urbani veniva dalla sinistra: il cognato, Mario Grecchi, partigiano e medaglia d’oro al valor militare, fu trucidato dai tedeschi “in modo disumano” nel 1944. “<hi rend="#b">Avevo i partigiani in casa</hi>, non potevo non essere di sinistra”. Ma fu ministro per la <hi rend="#b">Funzione pubblica</hi> nel primo governo Berlusconi. “Il giorno della fiducia in Senato mi ritrovo tra Spadolini e Agnelli che malignamente mi domandavano: ‘Tu che c’entri con Berlusconi? Sei un liberale, non hai niente in comune con lui, te ne accorgerai tra un po’ e te ne pentirai”. Avevano ragione: “Ho avuto forti dissapori con lui negli ultimi anni, ma sono certo che quando lo rivedrò staremo molto bene assieme”.</p>
    <p>Com’era il Cavaliere? “Era un presuntuoso in materia di pallone, pensava di essere un mago, è stato soprattutto fortunato”, “detestava il “teatrino della politica”, ma non capiva che la politica è fatta di dialogo e alleanze. Gli regalai un libricino con i pensieri di Montesquieu, non credo l’abbia mai letto”. Era molto impegnato le donne, in effetti: “Per lui le femmine erano <hi rend="#b">l’elisir di gioventù</hi>. In maniera molto borghese ha cercato di nascondere questa debolezza per non urtare sua mamma e sua sorella; le idolatrava entrambe. Quando sono morte è venuto meno il freno inibitorio e si è scatenato. Lo faceva con un infantilismo strepitoso”. E con un trucco: “Berlusconi si faceva aiutare molto dai <hi rend="#b">chimici</hi> per avere effetti sessuali. Ha avuto un amico, il sindaco di Catania Scapagnini, che gli preparava le pozioni per essere più potente, finalizzate alla forza sessuale”. La sua passione è diventata pubblica: “Eccellente conoscitore degli italiani, ha capito che l’italiano medio, semplice, non l’avrebbe giudicato o condannato, ma <hi rend="#b">invidiato</hi>“.</p>
    <p>La politica di oggi? “<hi rend="#b">Meloni</hi> mi ha sorpreso positivamente: si è dimostrata più <hi rend="#b">intelligente</hi>, scaltra e pragmatica di quanto mi aspettavo. La destra italiana, però, ha un problema di classe dirigente. La tristissima vicenda di Sangiuliano dimostra che farlo ministro è stata una scelta demenziale”. <hi rend="#b">Salvini</hi>, invece, è “di una ingenuità, <hi rend="#b">mediocrità</hi> e provvisorietà strepitose”. <hi rend="#b">La Russa</hi>, poi, farebbe bene ad avere cautela con le sue nostalgie: “Quello sciocco del presidente del Senato dice che ha il busto di Mussolini in casa. L’unica spiegazione è che non vuole perdere il contatto con il suo zoccolo duro…”. Cosa resta del suo partito? “Sono talmente mediocri gli altri che <hi rend="#b">Forza Italia</hi> si è salvata. <hi rend="#b">Tajani</hi> è il meglio del moderatismo, a volte si presenta troppo umile e gli altri lo sottovalutano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>