<doc sitename="Il Fatto Quotidiano" title="Natale a casa Berlusconi, panettoni con il cerchio magico. Ma la Rossi provoca malumori tra i figli dell'ex Cavaliere - Il Fatto Quotidiano" author="Gianluca Roselli" date="2015-12-23" url="http://www.ilfattoquotidiano.it/2015/12/23/natale-a-casa-berlusconi-panettoni-con-il-cerchio-magico-ma-la-rossi-provoca-malumori-tra-i-figli-dellex-cavaliere/2326810/" hostname="ilfattoquotidiano.it" description="Non bastano i guai dentro Forza Italia. Quest’anno anche il tradizionale pranzo di Natale in quel di Arcore rischia di far venire un travaso di bile a Silvio Berlusconi. Se a Roma, dunque, per la prima volta nella storia del partito non ci sarà la cena con i parlamentari proprio per evitare ulteriori tensioni, anche …" categories="Politica" tags="Arcore;Barbara Berlusconi;Daniela Santanchè;Fedele Confalonieri;Forza Italia;Gianni Letta;Marina Berlusconi;Matteo Renzi;Silvio Berlusconi" fingerprint="eb81be2e2452148c">
  <main>
    <head rend="h1">Natale a casa Berlusconi, panettoni con il cerchio magico. Ma la Rossi provoca malumori tra i figli dell’ex Cavaliere</head>
    <graphic src="https://st.ilfattoquotidiano.it/wp-content/uploads/2015/12/berlusconi-silvio-e-barbara-675.jpg"/>
    <p>Non bastano i guai dentro <hi rend="#b">Forza Italia</hi>. Quest’anno anche il tradizionale <hi rend="#b">pranzo di Natale</hi> in quel di <hi rend="#b">Arcore</hi> rischia di far venire un travaso di bile a <hi rend="#b">Silvio Berlusconi</hi>. Se a Roma, dunque, per la prima volta nella storia del partito non ci sarà la cena con i parlamentari proprio per evitare ulteriori tensioni, anche l’attovagliamento intorno al tavolo di <hi rend="#b">Villa San Martino</hi> potrebbe essere foriero di <hi rend="#b">malumori,</hi> questa volta <hi rend="#b">familiari.</hi> Proprio nel giorno che l’ex Cavaliere ha sempre considerato <hi rend="#b">sacro</hi>, da dedicare esclusivamente ai parenti più prossimi.</p>
    <p>Con gli anni, però, oltre ai familiari in senso stretto, al pranzo del 25 dicembre si sono aggiunti via via anche i <hi rend="#b">collaboratori più fidati</hi>. Quest’anno, però, qualcuno di loro rischia di essere ospite non gradito. Parliamo, ad esempio, di <hi rend="#b">Maria Rosaria Rossi</hi>, che non vanta rapporti idilliaci con la famiglia, specialmente con <hi rend="#b">Barbara</hi>. Pare che la giovane <hi rend="#b">amministratrice delegata del Milan</hi> abbia addirittura minacciato di non farsi vedere.</p>
    <p>Barbara <hi rend="#b">non sopporta la Rossi</hi> e mal sopporta anche la <hi rend="#b">Pascale</hi>, che invece ha stretto un buon rapporto, almeno di facciata, con <hi rend="#b">Marina</hi>. E anche questo è sintomatico del <hi rend="#b">derby eterno</hi> tra le due figlie maggiori dell’ex Cavaliere. La presenza del cosiddetto cerchio magico al pranzo di Natale, dunque, va ad aggiungersi alle <hi rend="#b">tensioni</hi> tra i figli di primo letto, <hi rend="#b">Marina e Piersilvio</hi>, e quelli di secondo, <hi rend="#b">Barbara, Eleonora e Luigi</hi>. Tanto che, nel corso degli anni, a Marina ha fatto riferimento l’ala più dura e pura di <hi rend="#b">Forza Italia</hi>, mentre a Barbara guardano ancora i più <hi rend="#b">“riformisti”</hi> e i fan del <hi rend="#b">patto del Nazareno</hi>. La stessa Barbara, del resto, in più occasioni ha avuto parole di stima per <hi rend="#b">Matteo Renzi</hi>.</p>
    <p>Altra figura non troppo gradita in famiglia è quella di<hi rend="#b"> Alessia Ardesi</hi>, ormai da molti considerata la vera badante di Berlusconi. Se la Rossi, tesoriera del partito, ha un ruolo più politico, è la Ardesi che gestisce l’agenda di Berlusconi e decide chi lo può vedere e chi no. Lei (che negli ultimi tempi ha stretto un forte asse con la deputata <hi rend="#b">Deborah Bergamini</hi>) al pranzo di Natale ci sarà, insieme alla Pascale. Il rapporto di Francesca con la famiglia, invece, è migliorato da quando l’ex Cav le ha acquistato una villa in Brianza, dove lei si è trasferita da poco. Le malelingue dicono che la storia tra i due ormai sia solo di facciata. E probabilmente è così, anche se nessuna rottura è mai stata annunciata ufficialmente.</p>
    <p>Proprio per evitare malumori eccessivi dovuti alla presenza di Rossi e Ardesi e per stemperare il clima, per il pranzo di Natale l’ex Cav ha inoltrato altri inviti al di fuori del cerchio magico. Così il 25 ad Arcore ci saranno <hi rend="#b">Gianni Letta</hi>, <hi rend="#b">Fedele Confalonieri</hi>, <hi rend="#b">Giovanni Toti</hi>, <hi rend="#b">Alessandro Sallusti</hi> e <hi rend="#b">Daniela Santanchè</hi>, <hi rend="#b">Paolo Del Debbio</hi>, <hi rend="#b">Alfonso Signorini</hi> e qualche altro collaboratore non pervenuto. Senza dimenticare <hi rend="#b">Dudù</hi>, <hi rend="#b">Dudina</hi> e cucciolata assortita. Grande assente <hi rend="#b">Emilio Fede</hi>, che per anni non ha saltato un Natale ad <hi rend="#b">Arcore</hi>. Proprio in queste ore, intanto, un altro ex fedelissimo, <hi rend="#b">Sandro Bondi</hi>, insieme alla compagna <hi rend="#b">Manuela Repetti</hi>, ha annunciato l’adesione al gruppo Ala di <hi rend="#b">Denis Verdini</hi>. Non ci sono più i cerchi magici di una volta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>