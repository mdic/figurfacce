<doc sitename="Il Fatto Quotidiano" title="Wikileaks, Procura Roma costretta all'indagine. Ma non è chiaro se Berlusconi sia stato intercettato - Il Fatto Quotidiano" author="Marco Lillo" date="2016-02-24" url="http://www.ilfattoquotidiano.it/2016/02/24/wikileaks-procura-roma-costretta-allindagine-ma-non-e-chiaro-se-berlusconi-sia-stato-intercettato/2493031/" hostname="ilfattoquotidiano.it" description="Le intercettazioni illegali degli Stati Uniti contro obiettivi italiani, lanciate ieri in prima pagina da Repubblica, sono maneggiate con estrema prudenza nei palazzi della giustizia e della politica. Da un lato perché in Italia vige l’obbligo dell’azione penale e l’autonomia della magistratura, un cocktail micidiale nelle relazioni tra alleati ‘diseguali’ come Usa e Italia. In …" categories="Politica" tags="Angela Merkel;Intercettazioni;Nicolas Sarkozy;Silvio Berlusconi;Wikileaks" fingerprint="a8abc419650ff12d">
  <main>
    <head rend="h1">Wikileaks, Procura Roma costretta all’indagine. Ma non è chiaro se Berlusconi sia stato intercettato</head>
    <graphic src="https://st.ilfattoquotidiano.it/wp-content/uploads/2016/02/berlusconi675x275.jpg"/>
    <p>Le <ref target="http://www.ilfattoquotidiano.it/2016/02/23/wikilieaks-la-nsa-spiava-anche-il-governo-berlusconi-ecco-le-intercettazioni/2487694/">intercettazioni illegali degli Stati Uniti contro obiettivi italiani</ref>, lanciate ieri in prima pagina da <hi rend="#i">Repubblica</hi>, sono maneggiate con estrema prudenza nei palazzi della giustizia e della politica. Da un lato perché in Italia vige l’obbligo dell’<hi rend="#b">azione penale</hi><hi rend="#b">e l’autonomia della</hi><hi rend="#b">magistratura</hi>, un cocktail micidiale nelle relazioni tra alleati ‘diseguali’ come Usa e Italia. In altri termini, mentre i politici in Francia o Germania, dopo una levata di scudi a uso interno, possono lasciar correre per carità di Nato, l’Italia è alle prese con una <ref target="http://www.ilfattoquotidiano.it/2016/02/23/abu-omar-corte-europea-dei-diritti-umani-condanna-litalia-per-il-rapimento-dellex-imam-di-milano-sapeva/2488051/">situazione simile a quella del caso Abu Omar.</ref></p>
    <p>Allora solo a Milano (nonostante gli americani avessero eseguito le loro ‘sporche’ operazioni in tutto il mondo) si è indagato per <hi rend="#b">sequestro di</hi><hi rend="#b">persona</hi> (come era giusto) persino il vertice della Cia in Italia. Allo stesso modo, in teoria, oggi il procuratore di Roma potrebbe o meglio <hi rend="#b">dovrebbe aprire un fascicolo</hi> e dare una delega ai carabinieri sul personale Usa operante sul territorio nazionale. In teoria. Ieri la Procura di Roma si è affrettata a far sapere che procederà <hi rend="#b">solo dopo un esposto</hi>. Chissà se basterà quello annunciato dall’associazione Tribunale Dreyfuss. <ref target="http://www.ilfattoquotidiano.it/2016/02/23/wikileaks-forza-italia-nuove-prove-su-complotto-contro-berlusconi-renzi-chieda-conto-agli-usa/2488126/"> Silvio Berlusconi una delle presunte vittime, ieri ha mandato avanti i vari Brunetta e Santanchè per sfruttare mediaticamente la storia del complotto planetario per disarcionarlo nel 2011</ref>. Nel concreto però, l’avvocato </p>
    <p>
      <hi rend="#b">Niccolò</hi>
    </p>
    <p><hi rend="#b">Ghedini</hi>è stato incaricato di seguire la vicenda alla lontana: “Prima accerteremo i fatti e solo dopo valuteremo se fare un esposto in Procura”.</p>
    <p>Il secondo punto è che<hi rend="#b"> i fatti sono poco chiari</hi>. Berlusconi, a leggere i documenti, non sembra essere stato intercettato. Wikileaks ieri ha pubblicato cinque documenti sull’Italia: le sintesi di <hi rend="#b">due presunte intercettazioni</hi> e i nominativi – con tanto di numero di telefono – dei tre obiettivi delle intercettazioni abusive della Nsa americana. Tra i tre non c’è Berlusconi e non c’è nemmeno il suo collaboratore <hi rend="#b">Valentino</hi><hi rend="#b">Valentini</hi>.</p>
    <p>Il titolo della prima intercettazione pubblicata da <hi rend="#b">Wikileaks</hi> sul sito però è: “Conversazione intercettata tra il premier italiano Berlusconi e il premier israeliano Netanyahu dimostra che Berlusconi ha promesso di intervenire per ricucire lo strappo nelle relazioni tra Israele e gli Stati Uniti”. Wikileaks e i suoi partner hanno accreditato l’esistenza di una <hi rend="#b">registrazione abusiva</hi> della National Security Agency americana ai danni del premier italiano e-o israeliano di allora. Però se si legge l’incipit del testo viene qualche dubbio: “Secondo i report della diplomazia italiana del 13 marzo, lo Stato di Israele si è rivolto all’Europa e in particolare all’Italia, per aiutare a richiudere la frattura nelle sue relazioni con gli Stati Uniti”. Dunque la Nsa non avrebbe intercettato Berlusconi ma gli autori dei <hi rend="#b">report diplomatici sull’incontro</hi><hi rend="#b">Berlusconi-Netanyahu</hi>.</p>
    <p>La seconda ‘intercettazione’ pubblicata da Wikileaks e ripresa da <hi rend="#i">Repubblica</hi>–<hi rend="#i">L’espresso</hi> è titolata “conversazione intercettata” di Valentino Valentini. Nella sintesi c’è il racconto del <hi rend="#b">vertice a tre</hi> del 22 ottobre del 2011, quello seguito dalla <hi rend="#b">risatina complice</hi> ai danni di Berlusconi della cancelliera tedesca <hi rend="#b">Angela Merkel</hi> con il premier francese <hi rend="#b">Nicolas Sarkozy</hi>.</p>
    <p>Quell’incontro, spiega il cable della Nsa pubblicato da Wikileaks: “È stato definito nei giorni seguenti come <hi rend="#b">teso ed estremamente duro</hi> nei confronti del governo di Roma dal consigliere personale per le relazioni internazionali del primo ministro italiano, Valentino Valentini. Merkel e Sarkozy, che evidentemente non accettavano scuse sull’attuale situazione difficile dell’Italia, hanno fatto <hi rend="#b">pressioni</hi> sul primo ministro affinché annunciasse <hi rend="#b">forti e concrete misure</hi> e affinché le applicasse…”.</p>
    <p>Niente di sensazionale anche perché a ben vedere nemmeno Valentini è uno dei tre target che sono stati intercettati dalla Nsa, almeno stando ai <hi rend="#b">documenti pubblicati</hi> da Wikileaks. I tre target sono: l’ambasciatore <hi rend="#b">Bruno</hi><hi rend="#b">Archi</hi>, poi divenuto viceministro degli esteri del governo Letta e ora deputato di FI; l’ambasciatore <hi rend="#b">Stefano</hi><hi rend="#b">Stefanini</hi>, allora Ambasciatore d’Italia presso la Nato e l’attuale ambasciatore in Iraq, <hi rend="#b">Marco</hi><hi rend="#b">Carnelos</hi>.</p>
    <p>Probabilmente i due report contenenti il resoconto del contenuto dell’incontro Berlusconi-Netanyahu e del vertice Berlusconi-Sarkozy-Merkel sono basati sulle conversazioni intercettate sui loro tre telefoni. <hi rend="#b">Non ci sono prove</hi> che il leader di Forza Italia e nemmeno Valentini siano stati intercettati. Ciò non toglie nulla alla <hi rend="#b">gravità dei reati</hi> commessi dagli statunitensi ai danni dei funzionari di uno stato alleato. Se però gli unici telefonini intercettati fossero quelli di Archi, Carnelos e Stefanini, si disinnescherebbe in parte la questione politica. A decidere se presentare la<hi rend="#b"> querela contro Obama e Hillary Clinton</hi>, infatti, non sarebbe Berlusconi o Valentini ma tre diplomatici, per carriera e per definizione votati alla prudenza nelle relazioni internazionali.</p>
    <p>
      <hi rend="#b">Da il Fatto Quotidiano del 24/02/2016</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>