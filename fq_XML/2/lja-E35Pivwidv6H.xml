<doc sitename="Il Fatto Quotidiano" title="Sondaggi, Euromedia: &quot;Se si allea con Verdini Renzi perde 7 punti, M5S al 31,6%&quot; - Il Fatto Quotidiano" author="F Q" date="2015-09-30" url="http://www.ilfattoquotidiano.it/2015/09/30/sondaggi-euromedia-se-si-allea-con-verdini-renzi-perde-7-punti-m5s-al-316/2084534/" hostname="ilfattoquotidiano.it" description="Un eventuale abbraccio di Denis Verdini costerebbe a Matteo Renzi 7 punti in meno. E’ il risultato di una simulazione realizzata da Euromedia Research a disposizione di diversi parlamentari di Forza Italia e pubblicata da Huffington Post: se stringesse un’alleanza con l’ex luogotenente di Silvio Berlusconi, il Partito Democratico precipiterebbe dal 32% (dato del sondaggio che la …" categories="Politica" tags="Denis Verdini;Forza Italia;Governo Renzi;Matteo Renzi;Movimento 5 Stelle;Silvio Berlusconi;Sondaggi;Sondaggi Elettorali" fingerprint="e5921476cd9ec72a">
  <main>
    <head rend="h1">Sondaggi, Euromedia: “Se si allea con Verdini Renzi perde 7 punti, M5S al 31,6%”</head>
    <graphic src="https://st.ilfattoquotidiano.it/wp-content/uploads/2014/11/verdini-renzi-675.jpg"/>
    <p>Un eventuale abbraccio di <hi rend="#b">Denis Verdini</hi> costerebbe a<hi rend="#b"> Matteo Renzi</hi> 7 punti in meno. E’ il risultato di una simulazione realizzata da <hi rend="#i">Euromedia Research</hi> a disposizione di diversi parlamentari di Forza Italia e pubblicata da <hi rend="#i">Huffington Post</hi>: se stringesse un’alleanza con l’ex luogotenente di <hi rend="#b">Silvio Berlusconi</hi>, il Partito Democratico precipiterebbe dal <hi rend="#b">32%</hi> (dato del sondaggio che la società di <hi rend="#b">Alessandra Ghisleri</hi> ha realizzato per la puntata di <hi rend="#i">Ballarò</hi> di martedì sera) al <hi rend="#b">25,1%</hi>. La motivazione: l’ex coordinatore nazionale del Popolo della Libertà è percepito come “<hi rend="#b">impresentabile</hi>” dagli elettori di sinistra del Pd.</p>
    <p>Che, a quel punto, orienterebbero il proprio interesse verso destinazioni diverse: o una lista “di sinistra” (minoranza Pd, Sel, Possibile, Coalizione Sociale, Rifondazione Comunista, Verdi) che salirebbe al <hi rend="#b">12,7%</hi> o verso il Movimento 5 Stelle, che secondo la simulazione di Euromedia decollerebbe dal<hi rend="#b"> 26%</hi> al <hi rend="#b">31,6%</hi>.</p>
    <p>Segno che la questione morale conserva un peso nella scala valoriale degli elettori dem, allergici alle intese con chi ha collezionato una lunga serie di rinvii a giudizio (Verdini) e chi andava a braccetto con <hi rend="#b">Nicola Cosentino</hi> fino a che è rimasto in sella (Vincenzo D’Anna). In pratica <hi rend="#b">Alleanza Liberalpopolare – Autonomie</hi>, la creatura politica con cui Verdini – trait d’union tra Renzi e Berlusconi sull’impervio terreno delle <hi rend="#b">riforme</hi> – ha promesso di sostenere il governo in tema di<hi rend="#b"> Italicum</hi> e modifiche costituzionali.</p>
    <p>Il <hi rend="#b">29 luglio</hi>, <ref target="http://www.ilfattoquotidiano.it/2015/07/29/verdini-presenta-ala-nuovo-gruppo-al-senato-avanti-con-riforme-ma-mai-nel-pd/1916861/">presentando in Senato il nuovo gruppo, Verdini aveva messo in chiaro che il progetto di Ala era quello di portare a compimento il lavoro fatto fino a questo momento dal tandem Pd-Forza Italia</ref>: “Vogliamo essere liberi di completare la <hi rend="#b">legislatura Costituente</hi> come avevamo iniziato – spiegava – poi c’è una prospettiva politica che è nelle nelle cose e che ritiene che l’<hi rend="#b">area moderata</hi> sia il centro del Paese. Il <hi rend="#b">centro</hi> determina sempre la vittoria dell’una o dell’altra parta, ma per determinarla deve avere la libertà di potersi muovere senza pregiudizi e realizzare le riforme con una maggioranza allargata significa dare stabilità agli elettori”.</p>
    <p>Una simulazione, quella firmata da <hi rend="#i">Euromedia Research</hi>, che fa il paio con il risultato di <ref target="http://www.ilfattoquotidiano.it/2015/09/01/sondaggi-se-il-pd-si-allea-con-ncd-prende-il-4-in-meno-e-forse-perde-le-elezioni/2001041/">una rilevazione realizzata dall’ Istituto Piepoli per l’Ansa agli inizi di settembre: secondo il sondaggio, in caso di alleanza con il Nuovo Centrodestra di Angelino Alfano i democratici crollerebbero dal 32% al 28%</ref>, mentre il M5s salirebbe dal </p>
    <p><hi rend="#b">25,5%</hi>al</p>
    <p><hi rend="#b">29%</hi>, diventando in quel caso il primo partito. Se invece Renzi scegliesse come alleato Sel raggiungerebbe il 37%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>