<doc sitename="Il Fatto Quotidiano" title="Stragi del 1993, perquisizione della Dia a casa Dell'Utri: &quot;Le bombe servivano per indebolire Ciampi e favorire l'ascesa di Forza Italia&quot; - Il Fatto Quotidiano" author="F Q" date="2023-07-13" url="https://www.ilfattoquotidiano.it/2023/07/13/stragi-del-1993-perquisizione-della-dia-a-casa-dellutri-le-bombe-servivano-per-indebolire-ciampi-e-favorire-lascesa-di-forza-italia/7227738/" hostname="ilfattoquotidiano.it" description="All'ex senatore è stato notificato un avviso di garanzia: sarà interrogato dai pm il 18 luglio" categories="Mafie" tags="Dia;Marcello DellUtri;Silvio Berlusconi;Stragi del 93" fingerprint="6fa857e4b583ab0f">
  <main>
    <head rend="h1">Stragi del 1993, perquisizione della Dia a casa Dell’Utri: “Le bombe servivano per indebolire Ciampi e favorire l’ascesa di Forza Italia”</head>
    <graphic src="https://st.ilfattoquotidiano.it/wp-content/uploads/2023/06/13/med-1200x630-31-690x362.jpg"/>
    <p>Gli uomini delle <hi rend="#b">Direzioni investigative antimafia</hi> di <hi rend="#b">Firenze</hi> e <hi rend="#b">Milano</hi> si sono presentati a casa di <hi rend="#b">Marcello Dell’Utri</hi>, fondatore di Forza Italia ed ex braccio destro di Silvio Berlusconi, per eseguire una <hi rend="#b">perquisizione</hi> su mandato dei pm del capoluogo toscano, che lo indagano come presunto mandante delle<hi rend="#b"> stragi di Cosa nostra</hi> del <hi rend="#b">1993</hi> (in concorso con Berlusconi, deceduto lo scorso 12 giugno). Lo scrive <hi rend="#i">Repubblica </hi>in un articolo a firma di <hi rend="#b">Lirio Abbate</hi>, specificando che gli agenti hanno ispezionato anche gli uffici di Dell’Utri in via Senato, nel capoluogo lombardo, individuando e sequestrando elementi utili all’indagine. Dal decreto di perquisizione, firmato dai procuratori aggiunti<hi rend="#b"> Luca Turco</hi> e<hi rend="#b"> Luca Tescaroli</hi> e dal sostituto Lorenzo Gestri, emerge che nell’ipotesi accusatoria le bombe di Firenze, Roma e Milano servirono “per<hi rend="#b"> indebolire il governo Ciampi</hi>” che in quel momento guidava il Paese, diffondendo “il panico e la paura tra i cittadini, in modo da favorire l’<hi rend="#b">affermazione del progetto politico</hi> di Silvio Berlusconi e Marcello Dell’Utri”.</p>
    <p>In particolare, Dell’Utri – <ref target="https://www.ilfattoquotidiano.it/2023/07/12/nordio-vuole-smantellare-anche-il-concorso-esterno-in-associazione-mafiosa/7225077/">già condannato in via definitiva a sette anni per concorso esterno in associazione mafiosa</ref> – è accusato di aver istigato il boss <hi rend="#b">Filippo Graviano</hi> “a organizzare e attuare la campagna stragista e, comunque, a proseguirla, al fine di contribuire a creare le condizioni per l’affermazione di Forza Italia” in cambio della promessa, “a seguito del favorevole risultato elettorale ottenuto da Berlusconi, di indirizzare la politica legislativa del governo verso <hi rend="#b">provvedimenti favorevoli a Cosa nostra</hi>“. L’inchiesta si sofferma anche sui fiumi di denaro che sono stati versati per diversi anni da Berlusconi alla famiglia Dell’Utri, secondo gli inquirenti una “contropartita (…) per le condanne patite e il suo silenzio nei processi penali che lo hanno visto e lo vedono coinvolto” (<ref target="https://www.ilfattoquotidiano.it/in-edicola/articoli/2023/07/07/dellutri-30-milioni-in-dono-al-custode-dei-segreti-del-cav/7220882/">nel suo testamento, aperto nei giorni scorsi, l’ex premier ha lasciato all’amico trenta milioni di euro</ref>). In relazione ad alcuni grossi spostamenti di denaro, è indagata per trasferimento fraudolento di valori anche<hi rend="#b"> Miranda Ratti</hi>, moglie di Dell’Utri. In occasione della perquisizione, all’ex senatore è stato notificato un <hi rend="#b">avviso di garanzia</hi>: sarà interrogato dai pm il 18 luglio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>