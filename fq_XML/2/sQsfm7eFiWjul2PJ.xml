<doc sitename="Il Fatto Quotidiano" title="Mediatrade, pm chiede la condanna a 3 anni e 2 mesi per Piersilvio Berlusconi - Il Fatto Quotidiano" author="RQuotidiano" date="2014-05-22" url="http://www.ilfattoquotidiano.it/2014/05/22/mediatrade-pm-chiede-3-anni-e-2-mesi-per-piersilvio-berlusconi-per-frode-fiscale/995716/" hostname="ilfattoquotidiano.it" description="Dal fascicolo Mediatrade Silvio Berlusconi era uscito addirittura in fase di udienza preliminare. Ma per tutti gli altri indagati dell’inchiesta nata dal procedimento Mediaset (quello per cui l’ex Cavaliere è stato invece condannato e sta scontando la pena ai servizi sociali) era arrivato il rinvio a giudizio. Il gup Maria Vicidomini aveva contestualmente mandato a …" categories="Giustizia" tags="Fedele Confalonieri;Mediatrade;Paolo Berlusconi;Pier Silvio Berlusconi;Processo Mediaset;Silvio Berlusconi" fingerprint="61aec23541e7c214">
  <main>
    <head rend="h1">Mediatrade, pm chiede la condanna a 3 anni e 2 mesi per Piersilvio Berlusconi</head>
    <graphic src="https://st.ilfattoquotidiano.it/wp-content/uploads/2014/03/famiglia-berlusconi-640.jpg"/>
    <p><ref target="http://www.ilfattoquotidiano.it/2012/05/18/mediatrade-della-cassazione-confermare-proscioglimento-berlusconi/233487/">Dal fascicolo Mediatrade Silvio Berlusconi era uscito addirittura in fase di udienza preliminare</ref>. Ma per tutti gli altri indagati dell’inchiesta nata dal procedimento Mediaset (quello per cui l’ex Cavaliere è stato invece condannato</p>
    <p><ref target="http://www.ilfattoquotidiano.it/2014/05/09/berlusconi-ai-servizi-sociali-primo-giorno-da-volontario-a-cesano-boscone/978695/">e sta scontando la pena ai servizi sociali</ref>) era arrivato il rinvio a giudizio. I</p>
    <p>
      <ref target="http://www.ilfattoquotidiano.it/2011/10/18/mediatrade-silvio-berlusconi-prosciolto-a-giudizio-il-fratello-paolo-e-confalonieri/164591/">l gup Maria Vicidomini aveva contestualmente mandato a processo tutti gli altri.</ref>
    </p>
    <p>Oggi è arrivato il giorno della requisitoria e il pm di Milano<hi rend="#b"> Fabio De Pasquale</hi> (lo stesso del processo Mediaset) ha chiesto la condanna a tre anni e due mesi per <hi rend="#b">Piersilvio Berlusconi</hi>, vice presidente Mediaset, e tre anni e quattro mesi per <hi rend="#b">Fedele Confalonieri</hi>, presidente Mediaset, per frode fiscale. Il ha spiegato, che “per loro è necessario trovare un <hi rend="#b">punto di equilibrio</hi> tra la loro volontà di voler rimanere fuori e il dolo per non aver impedito ed essersi adeguati all’andazzo” e la “loro posizione formale” ai vertici delle società.</p>
    <p>La pubblica accusa, dopo aver spiegato che il <hi rend="#b">reato di appropriazione indebita è prescritto</hi>, ha inoltre chiesto al tribunale di condannare il produttore <hi rend="#b">Frank Agrama</hi> a 3 anni e 8 mesi, gli ex manager <hi rend="#b">Daniele Lorenzano</hi>,<hi rend="#b"> Gabriella Ballabio</hi> e <hi rend="#b">Giorgio Dal Negro,</hi> rispettivamente a 3 anni e 2 mesi, a 3 anni e a 2 anni di carcere. Riguardo al banchiere<hi rend="#b"> Paolo Del Bue</hi> la condanna chiesta per il reato di <hi rend="#b">riciclaggio</hi> che cadrà in prescrizione il prossimo 11 giugno è 3 anni. Agrama e Lorenzano già condannati in via definitiva per sentenza Mediaset. Mentre Confalonieri era stato assolto.</p>
    <p>La pene più alte, rispettivamente 5 e 4 anni di carcere, sono state chieste per <hi rend="#b">Paddy Chan Mei-You</hi> e per<hi rend="#b"> Catherine Hsu May-Chun</hi> le due donne di Hong-Kong accusate di riciclaggio “attività compiuta – ha detto sempre il pm – nell’interesse del loro dominus Frank Agrama”. Il sostituto procuratore ha inoltre chiesto la confisca di <hi rend="#b">133.890.968 di dollari</hi>, il denaro frutto dei proventi illeciti della compravendita a prezzi ‘gonfiati’ dei diritti tv, bloccato nella filiale di Ubs a Lugano su conti di società riconducibili ad Agrama.</p>
    <p>Al centro dell’indagine c’erano gli oltre 34 milioni di dollari contestati dalla Procura come appropriazione indebita aggravata, a Silvio Berlusconi (prosciolto), Farouk Agrama e i manager. Denaro che veniva depositato sui conti correnti presso l’Ubs di Lugano.</p>
    <p>Il primo a commentare è <hi rend="#b">Luca D’Alessandro</hi>, segretario della commissione giustizia della Camera ed esponente di Forza Italia: “La Procura di Milano”, attacca, “cerca di nascondere gli scandali, i veleni, gli abusi e le irregolarità commesse nella conduzione di alcune delicate inchieste dai suoi magistrati più in vista, con la foglia di fico di una richiesta di<hi rend="#b"> condanna per i vertici Mediaset assurda e inquietante</hi> per la sua tempistica. Siamo certi che ci vorrà ben altro, rispetto all’ennesimo processo politico, per fare riacquistare credibilità all’ufficio giudiziario milanese”. A seguire sulla stessa lunghezza d’onda anche Giancarlo Malan, Deborah Bergamini e Paolo Romani. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>