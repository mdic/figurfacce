<doc sitename="Il Fatto Quotidiano" title="Eredità Berlusconi, i 5 figli accettano il testamento senza beneficio di inventario. A Marina e Pier Silvio il controllo delle aziende - Il Fatto Quotidiano" author="F Q" date="2023-09-11" url="https://www.ilfattoquotidiano.it/2023/09/11/eredita-berlusconi-i-5-figli-accettano-il-testamento-oggi-la-firma-evitata-la-battaglia-legale/7287962/" hostname="ilfattoquotidiano.it" description="Quello che Berlusconi ha lasciato ai figli si può conteggiare in oltre cinque miliardi di euro" categories="Lobby" tags="Silvio Berlusconi" fingerprint="ea93b26a3b0e7631">
  <main>
    <head rend="h1">Eredità Berlusconi, i 5 figli accettano il testamento senza beneficio di inventario. A Marina e Pier Silvio il controllo delle aziende</head>
    <graphic src="https://st.ilfattoquotidiano.it/wp-content/uploads/2023/09/11/figli-berlusconi-690x362.jpg"/>
    <p>I figli di <hi rend="#b">Silvio Berlusconi</hi> Marina, Pier Silvio, Barbara, Eleonora e Luigi hanno <hi rend="#b">accettato il testamento del padre</hi>, ultime volontà con le quali il fondatore del Biscione ha assegnato ai maggiori Marina e Pier Silvio la maggioranza e il conseguente controllo dell’impero, specie sul lato societario. La firma, sulla quale si è lavorato dalla morte di Berlusconi del 12 giugno scorso per arrivare a <hi rend="#b">un’accettazione senza beneficio di inventario</hi>, è avvenuta presso villa San Martino di Arcore. Ora il testamento è esecutivo sugli oltre <hi rend="#b">cinque miliardi di valore del patrimonio,</hi> con la conferma di una forte <hi rend="#b">unità familiare. </hi>L’accordo prevede un <hi rend="#b">patto parasociale</hi> che recepisce le intese raggiunte, tra le quali una <hi rend="#b">clausola di ‘lock-up’,</hi> cioè un impegno a non vendere quote, di 5 anni, in virtù della quale nessuno dei fratelli modificherà le quote possedute nelle proprie holding e conseguentemente in Fininvest. Tutti e cinque i figli pagheranno secondo la ripartizione di tutto il patrimonio le cifre previste dai legati lasciati dal padre, pari a <hi rend="#b">230 milioni complessivi, per Paolo Berlusconi, Marta Fascina e Marcello Dell’Utri.</hi> Ciò significa che Marina e Pier Silvio contribuiranno per il 26% ciascuno, mentre Barbara, Luigi ed Eleonora per il 16% ciascuno.</p>
    <p>Marina, Pier Silvio, Barbara, Eleonora e Luigi Berlusconi rendono noto di aver accettato l’eredità del loro padre, “interpretandone le ultime volontà in totale armonia per onorarne la memoria con profonda gratitudine,<hi rend="#b"> ispirandosi alla sua immensa generosità”.</hi> Per effetto di tale accettazione, si legge in una nota, Marina e Pier Silvio Berlusconi assumono congiuntamente il controllo indiretto su Fininvest Spa, assicurandone con chiarezza la stabilità e la continuità gestionale.</p>
    <p>Quello che Berlusconi ha lasciato ai figli si può conteggiare in <hi rend="#b">oltre cinque miliardi</hi> tra società quotate, grandi investimenti immobiliari, titoli, opere d’arte e liquidità. La parte più consistente è contenuta in <hi rend="#b">Fininvest</hi>, con<hi rend="#b"> 2,8 miliardi</hi> di capitalizzazione di Borsa delle partecipate, che diventano quasi quattro miliardi considerando anche le quote detenute da <hi rend="#b">Mfe-Mediaset</hi> in altri gruppi, cioè Ei Towers e Prosieben. Il patrimonio immobiliare è stimabile in circa <hi rend="#b">700 milioni</hi>, concentrato soprattutto nella holding <hi rend="#b">Dolcedrago</hi>, più la liquidità. Infine gli <hi rend="#b">yacht</hi> e soprattutto i <hi rend="#b">molti quadri</hi> acquistati negli anni dal fondatore del Biscione.</p>
    <p>Di fatto <hi rend="#b">Marina</hi> e <hi rend="#b">Pier Silvio Berlusconi </hi>avranno in due il <hi rend="#b">53% circa</hi> del <hi rend="#b">patrimonio</hi>, con il conseguente <hi rend="#b">controllo</hi> attraverso <hi rend="#b">Fininvest</hi> sulle quote delle società, e i figli Barbara, Eleonora e Luigi avranno una disponibilità personale molto importante. Ovviamente escluse dal testamento le<hi rend="#b"> ex mogli</hi>, entrambe divorziate. Fininvest detiene il <hi rend="#b">48,6%</hi> di Mfe-Mediaset (blindata con circa il 50% dei diritti di voto), il 53,3% di <hi rend="#b">Mondadori</hi> e il 30% di <hi rend="#b">Banca</hi><hi rend="#b">Mediolanum</hi>, con il gruppo televisivo che conserva tra le partecipate anche il 40% di <hi rend="#b">Ei Towers</hi> e quasi il 30% della tedesca <hi rend="#b">Prosieben</hi>. I primi dossier aperti o da aprire a breve sono quelli della squadra di calcio del <hi rend="#b">Monza</hi>, sulla quale le trattative per la <hi rend="#b">cessione</hi> proseguono. Poi c’è la partecipazione in Ei Tower per arrivare a una possibile fusione con <hi rend="#b">Rai Way</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>