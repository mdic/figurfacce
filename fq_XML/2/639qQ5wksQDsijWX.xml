<doc sitename="Il Fatto Quotidiano" title="Marina Berlusconi: &quot;Stima e rispetto per Meloni, la lettera era contro la persecuzione di mio padre e una sua damnatio memoriae&quot; - Il Fatto Quotidiano" author="F Q" date="2023-07-21" url="https://www.ilfattoquotidiano.it/2023/07/21/marina-berlusconi-stima-e-rispetto-per-meloni-la-lettera-era-contro-la-persecuzione-di-mio-padre-e-una-sua-damnatio-memoriae/7236793/" hostname="ilfattoquotidiano.it" description="“Massimo rispetto” e “massima stima” nei confronti della presidente del Consiglio Giorgia Meloni. Lo assicura Marina Berlusconi. In una nota la primogenita dell’ex premier morto il 12 giugno risponde ad alcune ricostruzioni giornalistiche che l’hanno descritta come “irritata” dalla presa di posizione di Meloni, apparentemente una presa di distanza, dalla lettera della presidente di Fininvest …" categories="Politica" tags="Giorgia Meloni;Marina Berlusconi;Silvio Berlusconi" fingerprint="fdf6d26cbb3ec33d">
  <main>
    <head rend="h1">Marina Berlusconi: “Stima e rispetto per Meloni, la lettera era contro la persecuzione di mio padre e una sua damnatio memoriae”</head>
    <graphic src="https://st.ilfattoquotidiano.it/wp-content/uploads/2023/07/21/marina-berlusconi-1200-690x362.jpg"/>
    <p>“Massimo rispetto” e “massima stima” nei confronti della presidente del Consiglio <hi rend="#b">Giorgia Meloni</hi>. Lo assicura <hi rend="#b">Marina Berlusconi</hi>. In una nota la primogenita dell’ex premier morto il 12 giugno risponde ad alcune ricostruzioni giornalistiche che l’hanno descritta come “<hi rend="#b">irritata</hi>” dalla presa di posizione di Meloni, apparentemente una presa di distanza, dalla lettera della presidente di Fininvest al <hi rend="#i">Giornale</hi>. Tra le altre cose Marina Berlusconi aveva toccato l’argomento – eterno, nel caso della famiglia Berlusconi – dello<hi rend="#b"> scontro tra politica e giustizia</hi> e tra le altre cose si era domandata se “la guerra dei trent’anni non doveva finire con <hi rend="#b">Silvio Berlusconi</hi>? Dopo di lui, il tema giustizia non doveva tornare<hi rend="#b"> nei binari della normalità?</hi>“. La premier dal canto suo si era rifiutata di commentare quelle parole: “Con tutto il rispetto, non posso considerare Marina Berlusconi un <hi rend="#b">soggetto politico</hi> della coalizione”. Un messaggio indiretto anche al coro dei massimi esponenti di Forza Italia a sostegno proprio della figlia del fondatore del partito.</p>
    <p>Da qui i retroscena giornalistici che hanno letto questo botta e risposta sotto un profilo politico. “In questi giorni – scrive Marina Berlusconi nella nota di replica – gli organi di informazione hanno ampiamente parlato della mia lettera inviata al <hi rend="#i">Giornale</hi>, la cui <hi rend="#b">unica motivazione</hi> era quella di denunciare, ‘innanzitutto come figlia’, la persecuzione giudiziaria subita da mio padre e il tentativo di operare su di lui una vera e propria ‘damnatio memoriae'”. “Alcuni media – continua – hanno voluto vedere dietro questa lettera intenzioni che non ho mai avuto, così come mi hanno incomprensibilmente attribuito reazioni che non ho mai provato di fronte a commenti del presidente Giorgia Meloni, per la quale nutro il massimo rispetto e la massima stima. Così stanno le cose. Tutto il resto sono<hi rend="#b"> strumentalizzazioni fuori dalla realtà</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>