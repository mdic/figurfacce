<doc sitename="Il Fatto Quotidiano" title="Bloomberg, la classifica dei super ricchi del 2017: Jeff Bezos sorpassa Bill Gates. Nella top 500 anche otto italiani - Il Fatto Quotidiano" author="F Q" date="2017-12-28" url="https://www.ilfattoquotidiano.it/2017/12/28/bloomberg-la-classifica-dei-super-ricchi-del-2017-jeff-bezos-sorpassa-bill-gates-nella-top-500-anche-otto-italiani/4063019/" hostname="ilfattoquotidiano.it" description="Il 2017 ha portato nuove ricchezze ai super ricchi del pianeta. I paperoni hanno guadagnato 1.000 miliardi di dollari in più, un aumento del 23% rispetto al 2016, e hanno chiuso l’anno con una fortuna di 5.300 miliardi, ovvero il 6,6% della ricchezza mondiale. Ma quello che si sta per concludere, è stato anche l’anno …" categories="Numeri &amp; News" tags="Armani;Bill Gates;Ferrero;Jeff Bezos;Mark Zuckerberg;Silvio Berlusconi" fingerprint="b949ab37a69e971">
  <main>
    <head rend="h1">Bloomberg, la classifica dei super ricchi del 2017: Jeff Bezos sorpassa Bill Gates. Nella top 500 anche otto italiani</head>
    <graphic src="https://st.ilfattoquotidiano.it/wp-content/uploads/2017/12/28/bloomberg675.jpg"/>
    <p>Il 2017 ha portato nuove ricchezze ai super ricchi del pianeta. I paperoni hanno guadagnato <hi rend="#b">1.000 miliardi di dollari</hi> in più, un aumento del 23% rispetto al 2016, e hanno chiuso l’anno con una fortuna di 5.300 miliardi, ovvero il 6,6% della ricchezza mondiale. Ma quello che si sta per concludere, è stato anche l’anno del <hi rend="#b">grande sorpasso</hi> di<hi rend="#b"> Jeff Bezos</hi> ai danni di <hi rend="#b">Bill Gates</hi>. Il numero uno di <hi rend="#b">Amazon</hi> ha strappato lo scettro di più ricco del mondo al fondatore di <hi rend="#b">Microsoft</hi>, mettendo da parte una fortuna da <hi rend="#b">99,6 miliardi di dollari</hi>, contro i “soli” – si fa per dire – 91,8 miliardi di Gates. Ad aiutare la scalata di Bezos il boom in Borsa dei titoli Amazon, che quest’anno hanno guadagnato il 50% spingendosi sopra i 1.000 dollari per azione.</p>
    <p>Il <hi rend="#b">Billionaires Index</hi>, <ref target="https://www.bloomberg.com/billionaires/?utm_source=Good+Morning+Italia+-+Live&amp;utm_campaign=289c47d4e1-gmi_email_edition&amp;utm_medium=email&amp;utm_term=0_717559c8d5-289c47d4e1-56833369&amp;mc_cid=289c47d4e1&amp;mc_eid=16036bb372">la classifica dei 500 miliardari stilata da Bloomberg</ref>, vede al terzo posto il magnate americano <hi rend="#b">Warren Buffet</hi> con un patrimonio di 85 miliardi di dollari, 11 dei quali guadagnati nel 2017. Segue <hi rend="#b">Amancio Ortega</hi>, patron del colosso dell’abbigliamento <hi rend="#b">Zara-Inditex</hi>, unico non americano tra i primi cinque miliardari. Quinto <hi rend="#b">Mark Zuckerberg</hi>, il “padre” di <hi rend="#i">Facebook</hi>. Nella top ten ci sono anche <hi rend="#b">Bernard Arnault</hi>,<hi rend="#b"> Carlos Slim e Larry Page</hi> di <hi rend="#b">Google</hi>. I super ricchi sono ancora in maggioranza uomini: la prima donna in classifica è Alice Walmart, l’ereditiera dell’impero di supermercati americani Wal-Mart, al 16esimo posto con 46,2 miliardi di dollari.</p>
    <p>Per trovare un italiano bisogna scorrere la classifica fino al 31esimo posto, conquistato da <hi rend="#b">Giuseppe Ferrero</hi>, con 24,2 miliardi di dollari. Dopo di lui il fondatore di Luxottica, <hi rend="#b">Leonardo Del Vecchio</hi>, l’ad e proprietario di Techint, <hi rend="#b">Paolo Rocca</hi>. Al 177 esimo posto in classifica c’è <hi rend="#b">Silvio Berlusconi</hi>, con 8 miliardi e mezzo di dollari. Fanalino di coda per il Bel Paese, lo stilista<hi rend="#b"> Giorgio Armani</hi>. Ma ci sono anche altri connazionali residenti all’estero: Ernesto Bertarelli, Gianluigi Aponte e Stefano Pessina. L’Europa vanta invece 3 miliardari nella top ten di Bloomberg: oltre ad Amancio Ortega, ci sono <hi rend="#b">Bernard Arnault</hi>, del gruppo Lvmh al sesto posto e <hi rend="#b">Ingvar Kamprad</hi>, di Ikea, al decimo.</p>
    <p>
      <graphic src="https://st.ilfattoquotidiano.it/wp-content/uploads/2017/12/28/bloomberg-300x225.jpg"/>
    </p>
    <p>Nel resto del mondo, i <hi rend="#b">38 paperoni cinesi</hi> sono quelli che hanno guadagnato di più nel 2017, sperimentando una crescita del 66%, o 177 miliardi di dollari, della loro fortuna. Il più ricco tra i miliardari cinesi, Jack Ma, fondatore e proprietario di Alibaba, si colloca al 17esimo posto con un patrimonio personale di 45,4 miliardi di dollari. Hui Ka Yan, il fondatore di China Evergrande Group, si è arricchito di 25,9 miliardi, il 350% in più rispetto al 2016, divenendo il secondo dopo Bezos in termini di guadagni annuali. Aumenti a doppia cifra anche i<hi rend="#b"> ricchi indiani</hi>, che hanno accresciuto il loro impero del 43%.</p>
    <p>Nonostante l’avanzata asiatica, gli <hi rend="#b">Stati Uniti</hi> sono il paese più rappresentato nell’indice dei miliardari di Bloomberg con i loro 159 super ricchi che hanno guadagnato 332 miliardi di dollari portando la loro fortuna a 2.000 miliardi. I 27<hi rend="#b"> miliardari russi</hi> si sono lasciati alle spalle gli effetti delle sanzioni imposte alla Russia per l’annessione della Crimea nel 2014: quest’anno si sono arricchiti di 29 miliardi accumulando complessivamente una fortuna di 275 miliardi, superiore a quella che avevano prima dell’entrata in vigore delle sanzioni.</p>
    <p>Il 2017 è però l’anno dei <hi rend="#b">tycoon delle tecnologie</hi>. I 57 miliardari dell’hi-tech hanno guadagnato 262 miliardi di dollari, il 35% in più rispetto all’anno scorso. Solo Zuckerberg si è arricchito di 22,6 miliardi, Larry Page di 13,1 miliardi. Il grande perdente del 2017 è invece il principe saudita Alwaleed bin Talal, la cui fortuna si è ridotta di 1,9 miliardi di dollari a 17,8 miliardi dopo il suo arresto nell’ambito della stretta anti-corruzione lanciata dal principe alla corona Mohammed bin Salman.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>