<doc sitename="Il Fatto Quotidiano" title="Serie A, Higuain record: 36 gol. Napoli in Champions, Roma 3°. Milan: l'Europa passa dalla Coppa Italia - Video - Il Fatto Quotidiano" author="Andrea Tundo" date="2016-05-15" url="http://www.ilfattoquotidiano.it/2016/05/15/serie-a-higuain-record-36-gol-piu-di-nordahl-napoli-in-champions-roma-3-milan-leuropa-passa-dalla-coppa-italia/2730509/" hostname="ilfattoquotidiano.it" description="Trentaquattro, trentacinque. E 36. Trentasei. Vale la pena ripeterlo perché potrebbe non sembrare vero. Gonzalo Higuain riscrive la storia al San Paolo con una tripletta, impreziosita dalla perla in rovesciata che vale il sorpasso al record di Gunnar Nordahl. Mai nessuno in Serie A aveva segnato così tanto in una sola stagione. E quell’acrobazia che …" categories="Calcio" tags="Gonzalo Higuaín;Milan;Napoli;Risultati Serie A;Roma;Serie A;Silvio Berlusconi" fingerprint="75c97c28abfaba32">
  <main>
    <head rend="h1">Serie A, Higuain record: 36 gol. Napoli in Champions, Roma 3°. Milan: l’Europa passa dalla Coppa Italia – Video</head>
    <graphic src="https://st.ilfattoquotidiano.it/wp-content/uploads/2015/11/higuain-675.jpg"/>
    <p>Trentaquattro, trentacinque. E 36. Trentasei. Vale la pena ripeterlo perché potrebbe non sembrare vero. <hi rend="#b">Gonzalo Higuain</hi> riscrive la storia al <hi rend="#b">San Paolo</hi> con una tripletta, impreziosita dalla perla in rovesciata che vale il sorpasso al record di <hi rend="#b">Gunnar Nordahl</hi>. Mai nessuno in <hi rend="#b">Serie A</hi> aveva segnato così tanto in una sola stagione. E quell’acrobazia che abbatte il primato dell’attaccante svedese del <hi rend="#b">Milan</hi> è la ciliegina su una stagione straordinaria alla quale è mancato solo lo scudetto. Se il <hi rend="#b">Napoli</hi> chiude secondo, alle spalle solo della <hi rend="#b">Juventus</hi>, e guadagna l’accesso diretto alla <hi rend="#b">Champions League</hi> il merito è principalmente del <hi rend="#b">Pipita</hi>. Più di un gol a partita, un <hi rend="#i">killer instinct</hi> da leggenda. Il calcio italiano si ritrova ai suoi piedi, capaci di sbriciolare i numeri di Nordahl che resistevano da 65 anni. Ci si era avvicinato <hi rend="#b">Luca Toni</hi>, ma nessuno aveva mai davvero pensato di poter cancellare quel 35 che sembrava davvero inscalfibile. Lo ha fatto Gonzalo, che <ref target="http://www.ilfattoquotidiano.it/2015/06/01/serie-a-risultati-e-classifica-del-38-turno-lazio-in-champions-icardi-re-dei-gol-con-toni/1736160/">appena un anno fa sbagliò il rigore decisivo per l’accesso alla Champions dei partenopei</ref>.</p>
    <p><hi rend="#b">E senza la squalifica… –</hi> Sembrava la fine, è risultato un nuovo inizio. Si è ripreso tutto con gli interessi e il povero <hi rend="#b">Zappino</hi>, portiere di riserva del <hi rend="#b">Frosinone</hi>, verrà ricordato per la tripletta incassata in una sera di maggio che incise le stimmate dell’immortalità all’<hi rend="#b">attaccante argentino</hi>. La prima della stagione dopo otto doppiette e 25 partite nelle quali ha lasciato il segno. Le uniche squadre a uscire indenni dalla sua furia sono <hi rend="#b">Milan</hi> e <hi rend="#b">Roma</hi>. Le altre? Tutte trafitte in almeno un’occasione. Di testa, di sinistro, di destro, dal dischetto. Non si è salvato nessuno. Un extraterrestre capace di illuminare un campionato che deve ringraziare l’Argentina se può annoverare ancora campioni veri – il plurale è d’obbligo visti i 23 gol di <hi rend="#b">Dybala</hi> – tra le sue fila. E ora che la <hi rend="#b">Champions</hi> è certa, aumentano le chance di vederlo ancora in A nella prossima stagione a disegnare altre traiettorie imprendibili e nuove saette fulminati per incendiare il <hi rend="#b">San Paolo</hi>. A Napoli resta un solo (flebile) dubbio: cosa sarebbe potuto accadere senza il minuto di follia di Udine, <ref target="http://tv.ilfattoquotidiano.it/2016/04/15/higuain-giochera-roma-napoli-ridotta-la-squalifica-pipita-alluscita-dalla-corte-figc/508063">costato tre giornate di squalifica</ref> e – forse – la sconfitta contro l’<hi rend="#b">Inter</hi> e il rientro lento dell’<hi rend="#b">Olimpico</hi>. Non parliamo del gap scudetto, incolmabile visto il passo militare della <hi rend="#b">Juventus</hi>, ma dell’incredibile cifra tonda. Quaranta gol del <hi rend="#b">Re Pipita</hi>, capace di trasformare in gol la più innocua delle palle.</p>
    <p><hi rend="#b">Milan settimo, il Sassuolo sogna –</hi> Nella giornata che ha sancito anche il record di gol alla prima stagione in bianconero per <hi rend="#b">Paulo Dybala</hi>, capace di far meglio di <hi rend="#b">Ibrahimovic</hi> e <hi rend="#b">Tevez</hi>, e il primato di 22 partite senza reti subite dalla <hi rend="#b">Juventus</hi> (come nel 2013/14 e il <hi rend="#b">Milan</hi> ’93/94) Higuain ha oscurato anche la débacle dei rossoneri, sconfitti in casa dalla <hi rend="#b">Roma</hi> per 3-1 in un’altra serata da dimenticare.</p>
    <p>Gli uomini di <hi rend="#b">Brocchi</hi> chiudono al settimo posto e dovranno battere la <hi rend="#b">Juve</hi> nella <hi rend="#b">finale di Coppa Italia</hi> per conquistare l’<hi rend="#b">Europa</hi>. Altrimenti sarà il <hi rend="#b">Sassuolo</hi> a partecipare alla seconda competizione europea. Sarebbe il giusto premio al calcio champagne dei <hi rend="#b">neroverdi</hi>, <ref target="http://www.ilfattoquotidiano.it/2015/09/21/sarri-di-francesco-e-i-compagni-di-ventura-ovvero-il-bel-gioco-in-serie-a/2052983/">laboratorio della meglio gioventù italiana gestito dall’alchimista Eusebio Di Francesco</ref>, e una condanna esemplare per l’ennesima stagione arruffona dei rossoneri.</p>
    <p>I risultati non sono altro che il frutto di un mercato economicamente faraonico ma non ragionato, <ref target="http://www.ilfattoquotidiano.it/2016/04/12/milan-berlusconi-licenzia-mihajlovic-al-suo-posto-brocchi-4-tecnici-in-2-anni-lex-cavaliere-si-riscopre-mangia-allenatori/2628439/">l’inutile cambio di allenatore</ref> e il vendo-non vendo di <hi rend="#b">Silvio Berlusconi</hi> che hanno finito per stressare squadra e tifosi. Di fronte alla nuova prova d’immaturità, il pubblico di <hi rend="#b">San Siro</hi> – ormai stanco – ha iniziato a tifare <hi rend="#b">Roma</hi>.Nei giorni decisivi per <ref target="http://www.ilfattoquotidiano.it/2016/05/10/cessione-milan-primo-atto-ufficiale-il-cda-di-fininvest-da-il-via-libera-pole-il-magnate-cinese-jack-ma/2713729/">la vendita del club alla cordata cinese</ref>, si tratta del segnale definitivo: è finita un’era. All’<hi rend="#b">Olimpico</hi>, contro la Juve, serviranno i 90 minuti della vita per provare a dare un minimo di senso alla probabile ultima annata con <hi rend="#b">Berlusconi</hi> in sella. Al momento, visto il 5-0 rifilato alla <hi rend="#b">Sampdoria</hi> dai mai sazi <hi rend="#b">bianconeri</hi>, appare una missione impossibile. E pensare che il <hi rend="#b">Milan</hi> avrebbe potuto ingaggiare <hi rend="#b">Maurizio Sarri</hi>, l’uomo che ha rigenerato il <hi rend="#b">Napoli</hi> e <hi rend="#b">Gonzalo Higuain</hi>. Un anno dopo, i 36 gol del Pipita e il secondo posto dei partenopei hanno spiegato a Berlusconi che per praticare bel calcio può bastare una tuta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>