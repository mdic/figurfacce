<doc sitename="Il Fatto Quotidiano" title="Banche, caso De Angelis e battaglie a tappeto sulla giustizia: i distinguo di Forza Italia per non scomparire alle Europee - Il Fatto Quotidiano" author="Giacomo Salvini" date="2023-08-11" url="https://www.ilfattoquotidiano.it/2023/08/11/banche-caso-de-angelis-e-battaglie-a-tappeto-sulla-giustizia-i-distinguo-di-forza-italia-per-non-scomparire-alle-europee/7259028/" hostname="ilfattoquotidiano.it" description="Distinguersi per sopravvivere dopo la morte di Silvio Berlusconi. Cercare di mettere in evidenza la propria identità e le storiche battaglie per arrivare alle elezioni europee del 2024 con l’obiettivo di superare la soglia di sbarramento del 4%. Così Forza Italia negli ultimi giorni ha iniziato a distinguersi da Lega e Fratelli d’Italia, stranamente in …" categories="Palazzi &amp; Potere" tags="Alfonso Bonafede;Banche;Forza Italia;Giorgia Meloni;Giustizia;Silvio Berlusconi" fingerprint="eded4078f32a0a7d">
  <main>
    <head rend="h1">Banche, caso De Angelis e battaglie a tappeto sulla giustizia: i distinguo di Forza Italia per non scomparire alle Europee</head>
    <graphic src="https://st.ilfattoquotidiano.it/wp-content/uploads/2023/08/11/tajano-berlusconi-scaled-e1691751238348-690x362.jpg"/>
    <p><hi rend="#b">Distinguersi per sopravvivere </hi>dopo la morte di <hi rend="#b">Silvio Berlusconi</hi>. Cercare di mettere in evidenza la propria identità e le storiche battaglie per arrivare alle elezioni europee del 2024 con l’obiettivo di superare la soglia di sbarramento del 4%. Così <hi rend="#b">Forza Italia </hi>negli ultimi giorni ha iniziato a distinguersi da<hi rend="#b"> Lega e Fratelli d’Italia</hi>, stranamente in armonia, su alcuni temi caldi dell’azione di governo prendendo le distanze dalla <hi rend="#b">presidente del Consiglio Giorgia Meloni</hi>: lo ha fatto sulla norma approvata lunedì in Consiglio dei ministri che introduce un prelievo sugli extraprofitti bancari ma anche sulla polemica sul portavoce della Regione Lazio <hi rend="#b">Massimo De Angelis</hi> chiedendo le sue dimissioni per il post negazionista sulla strage di Bologna.</p>
    <p>Ora l’ultimo fronte su cui gli azzurri stanno dando battaglia (imponendosi) è quello della giustizia: l’accordo raggiunto con <hi rend="#b">Fratelli d’Italia</hi> e <hi rend="#b">Italia Viva-Azione</hi> sulla proposta di legge unitaria per tornare alla vecchia prescrizione della<hi rend="#b"> legge Orlando</hi> è una vittoria di <hi rend="#b">Forza</hi><hi rend="#b">Italia</hi>. Il testo – rivelato dal<hi rend="#i"> Fatto Quotidiano</hi> in anteprima – è frutto infatti della volontà dei berlusconiani di cancellare non solo la <hi rend="#b">riforma Bonafede</hi> che imponeva il blocco della prescrizione dopo la sentenza di primo grado ma anche la<hi rend="#b"> riforma Cartabia</hi> che introduceva il meccanismo dell’improcedibilità. Iv e Fdi erano contrari all’eliminazione della norma Cartabia ma alla fine gli azzurri l’hanno spuntata: via l’una e l’altra.</p>
    <p>Un distinguo seguito a quelli su <hi rend="#b">Marcello De Angelis</hi> e sugli<hi rend="#b"> extraprofitti bancari</hi>. Dopo le frasi del portavoce della Regione Lazio che <hi rend="#b">negava la matrice fascista della strage di Bologna e le responsabilità di</hi><hi rend="#b">Mambro, Fioravanti e Ciavardini</hi> accertate dalle sentenze giudiziaria, Forza Italia ha chiesto esplicitamente le dimissioni del portavoce: lo ha fatto prima <hi rend="#b">Maurizio Gasparri</hi> in un’intervista al <hi rend="#i">Foglio</hi> e poi <hi rend="#b">Giorgio Mulè</hi> che aveva chiesto di riflettere sull’opportunità di far restare De Angelis al suo posto. Le pressioni dell’opposizione e i distinguo di Forza Italia hanno convinto Meloni e il <hi rend="#b">presidente della Regione Lazio Francesco Rocca</hi> a confermare la fiducia a De Angelis, sebbene dopo le scuse.</p>
    <p>Anche sul prelievo agli<hi rend="#b"> extraprofitti bancari</hi> Forza Italia si è espressa in senso contrario, pur avendo votato il decreto in Consiglio dei ministri. Dopo i contatti tra il <hi rend="#b">vicepremier Antonio Tajani</hi> e il presidente dell’<hi rend="#b">Associazione Bancaria Italiana Antonio Patuelli</hi>, prima il capogruppo degli azzurri alla Camera<hi rend="#b"> Paolo Barelli</hi> e poi lo stesso Tajani hanno chiesto di modificare il decreto in Parlamento. Dietro a questo obiettivo c’è la strategia di mantenere saldi i rapporti con il mondo bancario e tutelare<hi rend="#b"> Banca Mediolanum</hi>: la famiglia Berlusconi ha il 30 per cento del capitale dell’istituto e più della metà dei dividendi di Fininvest arriva da Mediolanum. Dopo De Angelis e le banche, la giustizia è l’ennesimo terreno in cui Forza Italia vuole dire la sua memore delle storiche battaglie berlusconiane.</p>
    <p>Una strategia non semplice quella degli azzurri: se da un lato infatti distinguersi dal polo “sovranista” Meloni-Salvini sarà l’unico modo per porsi come forza responsabile di governo e recuperare qualche consenso al centro sperando di sopravvivere alle Europee, dall’altra Tajani sa che non potrà tirare troppo la corda visto il<hi rend="#b"> patto di ferro governista</hi> tra<hi rend="#b"> Marina Berlusconi </hi>e <hi rend="#b">Giorgia Meloni</hi> per mantenere in vita il partito anche dal punto di vista finanziario. Il futuro di Forza Italia – e anche di Mediaset – dipende anche dalla volontà della presidente del Consiglio. Una strada molto stretta, quella intrapresa da Forza Italia, che potrebbe chiudersi tra un anno, dopo le elezioni europee.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>