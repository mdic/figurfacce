<doc sitename="Il Fatto Quotidiano" title="Riforma del Senato, Renzi a Berlusconi: &quot;Andiamo avanti con o senza Forza Italia&quot; - Il Fatto Quotidiano" author="F Q" date="2015-08-14" url="http://www.ilfattoquotidiano.it/2015/08/14/riforma-del-senato-renzi-a-berlusconi-andiamo-avanti-con-o-senza-forza-italia/1957901/" hostname="ilfattoquotidiano.it" description="“La riforma naturalmente andrà avanti, vediamo se riusciamo a coinvolgere più partiti possibili”. Matteo Renzi si presenta a sorpresa alla Festa dell’Unità di Castelgrande, in provincia di Reggio Emilia, e tra saluti e selfie si sofferma sulla riforma del Senato chiarendo le idee a Silvio Berlusconi che ha proposto al Pd di riaprire il dialogo …" categories="Politica" tags="Matteo Renzi;Riforme;Senato;Silvio Berlusconi" fingerprint="e5c760b0f902233d">
  <main>
    <head rend="h1">Riforma del Senato, Renzi a Berlusconi: “Andiamo avanti con o senza Forza Italia”</head>
    <graphic src="https://st.ilfattoquotidiano.it/wp-content/uploads/2015/08/renzi4_675.jpg"/>
    <p>“La riforma naturalmente andrà avanti, vediamo se riusciamo a coinvolgere più partiti possibili”. <hi rend="#b">Matteo Renzi</hi> si presenta a sorpresa alla <hi rend="#b">Festa dell’Unità</hi> di Castelgrande, in provincia di Reggio Emilia, e tra saluti e selfie si sofferma sulla riforma del Senato chiarendo le idee a <hi rend="#b">Silvio Berlusconi</hi><ref target="http://www.ilfattoquotidiano.it/2015/08/13/riforme-berlusconi-per-tornare-al-tavolo-con-il-pd-vuole-riforma-della-giustizia-le-quattro-condizioni/1956209/">che ha proposto al Pd di riaprire il dialogo in cambio della riforma sulla Giustizia</ref>: “Forza Italia ha votato questa riforma in prima lettura al Senato con Romani, poi alla Camera con Brunetta ha cambiato idea. Se ci staranno bene se non ci staranno</p>
    <p><hi rend="#b">faremo senza di loro</hi>. L’importante è che si faccia una riforma per gli italiani”.</p>
    <p>Ma il cammino del disegno di legge che rivoluziona il sistema parlamentare italiano resta in salita. Nel Pd la tensione tra maggioranza renziana e minoranza di sinistra resta alta. Lo spettro di una <hi rend="#b">scissione</hi> continua a tenere banco nel dibattito per la riforma del Senato. Nel frattempo un nuovo tassello si potrebbe dover incastrare nel puzzle della ricerca dei voti per far passare il ddl a <hi rend="#b">Palazzo Madama</hi>: si chiama riforma della Giustizia e si declina con la riforma del <hi rend="#b">processo penale</hi> che riparte a settembre. Indiscrezioni rilanciate dal <hi rend="#i">Corriere della Sera</hi> parlano di un Cavaliere intenzionato a mettere sul tavolo di un accordo con il Pd per la riforma del Senato una revisione delle questioni che più stanno a cuore agli azzurri, a partire dalle<hi rend="#b"> intercettazioni</hi>.</p>
    <p>Sono indiscrezioni – ricostruisce l’<hi rend="#i">Ansa</hi> – ma che la tentazione sia aperta lo conferma una dichiarazione del senatore azzurro <hi rend="#b">Lucio Malan</hi> che precisa: “Niente scambi ma buone riforme: sulla giustizia e sul Senato”. “Serve un sistema che funzioni, che non penalizzi gli innocenti e che non consenta che le intercettazioni vadano a finire sui giornali”, spiega.</p>
    <p>Ma che la partita possa essere riaperta e che addirittura possa essere merce di scambio per far passare la riforma del Senato è un’opportunità decisamente smentita dal responsabile giustizia del Pd, <hi rend="#b">Davide Ermini</hi>. “Per il ruolo che ho – chiarisce – posso assicurare che non ci sono sentori di<hi rend="#b"> trattative</hi> sulla giustizia di nessun genere”, neppure in prospettiva: “Non c’è materia per alcuna trattativa e tanto meno di una trattativa che sia legata alle riforme” ribadisce.</p>
    <p>Se mai dovesse aprirsi questa strada, non cambia il piano dei forzisti: il pressing per ottenere una revisione della <hi rend="#b">legge elettorale</hi> con l’obiettivo di introdurre il premio alla coalizione. E ovviamente, il<hi rend="#b"> Senato elettivo</hi>. “La maggioranza non può ignorare che su questo punto ci sono notevoli convergenze. La pausa ferragostana sia occasione di riflessione” esorta <hi rend="#b">Maurizio Gasparri</hi> che avverte: “Il Senato, o va abolito del tutto, o, se deve rimanere sia pure con funzioni limitate, deve mantenere un suo radicamento popolare e democratico”. E’ lo spettro di un fronte che pur di non darla vinta a Renzi sarebbe disposto ad abolire del tutto la seconda Camera.</p>
    <p>Il premier è invece pronto ad andare avanti per la sua strada: non filtrano aperture verso la minoranza del partito e la direzione al momento è tracciata. Il Pd va avanti con la proposta senza mettere nel conto modifiche all’articolo 2 della riforma. Ma il partito del dialogo cerca ancora di evitare lo <hi rend="#b">scontro diretto</hi>. “Lasciamo da parte eccessi e protagonismi e alcune rigidità: un accordo è possibile” auspica il ministro<hi rend="#b"> Maurizio Martina</hi>, già promotore della proposta sul listino per l’elezione dei senatori. “Dire che non si può ricominciare da capo a un metro dal traguardo non è mancanza di volontà è capire che sarebbe rischioso per il Pd di fronte al Paese” precisa però il Ministro che, dalle colonne de <hi rend="#i">l’Unità</hi> avverte: “Questo clima mi preoccupa, la scissione sarebbe un fallimento”.</p>
    <p>Gli risponde il senatore della minoranza Pd, <hi rend="#b">Federico Fornaro</hi>: “E’ con lo stesso spirito costruttivo che abbiamo presentato il documento dei 25 senatori, anche se invece del confronto siamo stati oggetto di accuse più o meno velate di voler far cadere il Governo e di fare accordi sottobanco con FI”.</p>
    <p>In questo clima il M5s continua a stare sul piede di guerra. “Renzi e Berlusconi fanno solo finta di lasciarsi e riprendersi. Il<hi rend="#b"> patto del Nazareno</hi> è più vivo che mai” taglia corto il capogruppo alla Camera,<hi rend="#b"> Giorgio Sorial</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>