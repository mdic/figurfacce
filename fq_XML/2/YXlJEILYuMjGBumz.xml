<doc sitename="Il Fatto Quotidiano" title="Berlusconi assolto: dentro Ncd si pensa al ritorno in Fi per non diventare 'renziani' - Il Fatto Quotidiano" author="Giuseppe Alberto Falci" date="2014-07-24" url="http://www.ilfattoquotidiano.it/2014/07/24/berlusconi-assolto-15-parlamentari-ncd-pensano-al-ritorno-in-patria-e-alfano-rischia-di-morire-renziano/1069419/" hostname="ilfattoquotidiano.it" description="“Sta per saltare il Ncd. L’assoluzione di Berlusconi ha accelerato questo processo”. Transatlantico di Montecitorio, metà pomeriggio: mentre il ministro dell’Interno, nonché leader di Ncd, allontana qualsiasi faccia a faccia con il leader di Forza Italia – “non è previsto alcun incontro” – un parlamentare che gravita nel centrodestra sussurra queste parole a ilfattoquotidiano.it. Il dado …" categories="Politica" tags="Angelino Alfano;Fabrizio Cicchitto;Forza Italia;Gaetano Quagliariello;Matteo Renzi;Montecitorio;Nuovo Centrodestra;Renato Schifani;Silvio Berlusconi" fingerprint="6c9e367c1c2f3aa4">
  <main>
    <head rend="h1">Berlusconi assolto: dentro Ncd si pensa al ritorno in Fi per non diventare ‘renziani’</head>
    <graphic src="https://st.ilfattoquotidiano.it/wp-content/uploads/2014/05/alfano-berlusconi-640.jpg"/>
    <p>“Sta per saltare il <hi rend="#b">Ncd</hi>. L’assoluzione di <hi rend="#b">Berlusconi</hi> ha accelerato questo processo”. <hi rend="#b">Transatlantico</hi> di <hi rend="#b">Montecitorio</hi>, metà pomeriggio: mentre il ministro dell’Interno, nonché leader di Ncd, allontana qualsiasi faccia a faccia con il leader di <hi rend="#b">Forza Italia</hi> – “non è previsto alcun incontro” – un parlamentare che gravita nel centrodestra sussurra queste parole a <hi rend="#i">ilfattoquotidiano.it</hi>. Il dado è ormai tratto. Cinque, dieci, forse addirittura quindici deputati, se ‘Angelino’ non sposasse la proposta di <hi rend="#b">Nunzia De Girolamo</hi> di “costruire la coalizione dei prossimi venti anni senza quote in stile Pdl”, sarebbero pronti a lasciare il Ncd e a tornare fra le braccia di Silvio Berlusconi. Questa volta lo strappo, o come dice qualcuno “il ritorno in patria”, si consumerà <hi rend="#b">in primis</hi> nella Camera e poi, in un secondo momento, si rifletterà a <hi rend="#b">Palazzo Madama</hi>.</p>
    <p>Nel partito di <hi rend="#b">Angelino Alfano</hi>, che annovera 28 deputati e 32 senatori, volano gli stracci. Le distanze appaiono invalicabili. La cosiddetta ala “renziana” – quella costituita da <hi rend="#b">Fabrizio Cicchitto</hi>, Gaetano Quagliariello, <hi rend="#b">Beatrice Lorenzin</hi>, <hi rend="#b">Renato Schifani</hi> – è sul piede guerra. Non ne vuol sapere – riferiscono a <hi rend="#i">ilfattoquotidiano.it</hi> – di tornare all’ovile, e prova a resistere rispetto al richiamo del padre. Come? Sabato all’assemblea nazionale del Ncd, che si terrà a Roma, i ‘renziani’ si giocheranno le ultime fishes. <hi rend="#b">Gaetano Quagliariello</hi> attende, infatti, di essere eletto<hi rend="#b"> coordinatore nazionale</hi> da quella platea, non più su nomina personale del ministro dell’Interno. Un’elezione che di fatto farebbe virare la compagine alfaniana verso il <hi rend="#b">centrosinistra</hi>, segnando Ncd come l’ala destra di <hi rend="#b">Matteo Renzi</hi>. Il sogno proibito di Quagliariello, però, porta Alfano a frenare sulla federazione di centrodestra perché – rilancia nel pomeriggio il <hi rend="#b">ministro dell’interno</hi> – “prima di ogni ragionamento vogliamo vedere come si comporta Fi sulla legge elettorale”.</p>
    <p>Un modo come un altro per non scoprire le carte, e, soprattutto, per cercare di tenere unito il <hi rend="#b">gruppo</hi> in vista dell’assemblea di sabato che, come detto, si preannuncia infuocata. D’altronde Alfano, che ai fedelissimi avrebbe riferito di essere “più sulla linea Lorenzin-Quagliariello”, non sarebbe affatto intenzionato a lasciare il <hi rend="#b">dicastero</hi> perché ritiene che accelerare il processo di <hi rend="#b">riunificazione</hi> provocherebbe delle scosse telluriche al governo. Del resto i rapporti con il premier Renzi sono sempre più difficili dentro al governo. Da un lato perché il ministro dell’<hi rend="#b">Interno</hi> soffre il protagonismo del premier. Dall’altro lato perché lo preoccupa il canale preferenziale fra l’emissario di Arcore, <hi rend="#b">Denis Verdini</hi>, e il presidente del Consiglio. Elementi che si aggiungono ai malumori interni al Ncd, e che di fatto allontanano qualsiasi discussione sulla <hi rend="#b">costituente</hi> del centrodestra.</p>
    <p>Costituente di cui si starebbe occupando direttamente anche <hi rend="#b">Mario Mauro</hi>. L’ex ministro della Difesa del governo di <hi rend="#b">Enrico Letta</hi> avrebbe incontrato segretamente un paio di volte l’ex Cavaliere. Il quale gli avrebbe chiesto di saggiare gli animi dei cattolici-moderati sparpagliati fra centrodestra e centrosinistra con l’obiettivo di portarli all’interno della nuova federazione di centrodestra. L’inquilino di <hi rend="#b">Arcore</hi> stima Mauro e desidera averlo in prima linea per la ripartenza dei moderati anche per le ottime entrature dell’ex ministro all’interno del <hi rend="#b">Ppe</hi>, dove Berlusconi non gode di grande stima. Tuttavia, al momento appare tutto congelato. “Non c’è fretta”, ribatte il responsabile degli Enti Locali di Ncd, il siciliano <hi rend="#b">Dore Misuraca</hi>. Perché la ricostruzione del centrodestra dovrà passare dai dissidi interni al Ncd. E, soprattutto, da un faccia a faccia fra il padre nobile di Forza Italia e il suo ex pupillo. Un incontro rimandato a data da destinarsi. Forse ad agosto, forse addirittura dopo l’approvazione della legge elettorale. L’<hi rend="#b">Italicum</hi> che “Berlusconi ha disegnato su misura con Renzi per annullare il Ncd”, lamentano parlamentari di fede alfaniana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>