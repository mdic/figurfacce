<doc sitename="Il Fatto Quotidiano" title="Forza Italia, Berlusconi pensa al voto: &quot;Veterinari, dentiere e treni gratis&quot; - Il Fatto Quotidiano" author="F Q" date="2014-11-19" url="http://www.ilfattoquotidiano.it/2014/11/19/forza-italia-berlusconi-pensa-voto-veterinari-dentiere-treni-gratis/1221928/" hostname="ilfattoquotidiano.it" description="Veterinario, dentiere e treni gratis. E poi ingressi liberi al cinema, anche se rigorosamente al pomeriggio. Silvio Berlusconi è in ospedale con l’uveite, ma sente le elezioni vicine. E così ci riprova con la campagna voti tra amici dei cani e pensionati. “Questo è ciò che ci impegniamo a fare per voi quando saremo di nuovo, e …" categories="Politica" tags="Cani;Forza Italia;Silvio Berlusconi" fingerprint="83b75230d97fc225">
  <main>
    <head rend="h1">Forza Italia, Berlusconi pensa al voto: “Veterinari, dentiere e treni gratis”</head>
    <graphic src="https://st.ilfattoquotidiano.it/wp-content/uploads/2014/11/berlusconi-6755.jpg"/>
    <p>Veterinario, dentiere e treni gratis. E poi ingressi liberi al cinema, anche se rigorosamente al pomeriggio. <ref target="http://www.ilfattoquotidiano.it/2014/11/16/berlusconi-ricoverato-san-raffaele-milano-per-uveite/1215078/"> Silvio Berlusconi è in ospedale con l’uveite</ref>, ma sente le elezioni vicine. E così ci riprova con la campagna voti tra amici dei cani e pensionati. “Questo è ciò che ci impegniamo a fare per voi quando saremo di nuovo, e presto, al governo”. L’ex Cavaliere lo scrive in una lettera, inviata ai dirigenti di </p>
    <p><hi rend="#b">Forza Italia</hi>in preparazione del “</p>
    <p><hi rend="#b">no tax day</hi>” del 29 e 30 novembre. E si lascia andare con le promesse: si rivolge agli amici degli animali a quattro zampe, ai pensionati preoccupati per i loro risparmi e agli anziani che hanno bisogno di interventi alla cataratta. “</p>
    <p><hi rend="#b">Ai nostri amici in pensione diciamo</hi>: non commettete l’errore che avete fatto alle ultime elezioni Europee di rassegnarvi e di non andare a votare perché l’Europa non vi è simpatica e perché non c’era Berlusconi candidato.</p>
    <p><hi rend="#b">Dovete andare a votare</hi>. Ve lo manda a dire un vostro coetaneo che vi vuole bene, proprio lui: Silvio Berlusconi”. Segue una lista da tempi elettorali che rispolvera il Berlusconi dei vecchi tempi: “Ecco quello che ci impegniamo a fare”, scrive. “Avrete assistenza medica gratuita:</p>
    <p><hi rend="#b">odontoiatria sociale</hi>(impianti dentali gratis) e oftalmologia sociale (operazione della cataratta gratis); e infine convenienze varie: cinema al pomeriggio e treno durante la settimana gratuiti, bonus taxi e bonus acquisti, veterinario gratuito una volta al mese per i vostri amici a quattro zampe”.</p>
    <p>Il leader di <hi rend="#b">Forza Italia</hi>, ricoverato da domenica 17 novembre per una uveite al San Raffaele di Milano. Ma nel frattempo organizza il suo ritorno sulla scena. Il “no tax day”, secondo i suoi piani, sarà l’occasione per rilanciare il partito. E promette: “Aumento delle pensioni minime a 1000 euro per 13 mensilità; no alle tasse sulla casa di vostra proprietà; no tasse sui vostri risparmi, quelli che volete lasciare ai vostri figli e ai vostri nipoti. Non dobbiamo permettere allo Stato di allungare le sue mani sul frutto di ciò che avete risparmiato con una vita di lavoro e di sacrifici, quello su cui avete già pagato imposte pesanti”. Il motivo lo scrive nella lettera inviata ai dirigenti di Forza Italia: “Questo sforzo organizzativo servirà a dare un segnale chiaro della <hi rend="#b">nostra opposizione alle politiche economiche e fiscali</hi> di questo governo e della nostra volontà di presidiare con determinazione gli interessi legittimi delle famiglie e delle imprese italiane”.</p>
    <p>Un giorno c’è il patto del Nazareno che tiene in piedi il governo Renzi e il giorno dopo è sull’orlo del fallimento. Nella schizofrenia di una trattativa sempre in discussione, Berlusconi tratta a porte chiuse con il presidente del Consiglio ma con i suoi si prepara al voto. <hi rend="#b">E torna alla carica con cani e gatti</hi>. La strategia è la stessa usata in occasione delle Europee di maggio scorso: puntare tutto su Dudù. “Non sapevo”, aveva detto intervenendo alla convention dei club, “che ci fossero in Italia 7 milioni di cani, 12 milioni di gatti. Il 36% delle persone i cani e i gatti li fanno dormire sul letto, il 16% li fa dormire sotto le coperte, il 40% delle signore afferma che dopo un alterco coniugale trova serenità con un gatto o un cane”. Alle ultime elezioni l’amore per gli animali non è servito per evitare il crollo, ma aveva strappato l’attenzione di comizi e slogan elettorali. Uno fra tutti vale ricordare lo scivolone di Beppe Grillo: “Dudù? Affidiamolo alla vivisezione”. <ref target="http://www.ilfattoquotidiano.it/2014/05/19/elezioni-europee-tutti-pazzi-per-il-voto-chi-pensa-di-fare-male-a-dudu-e-capace-di-tutto/990882/">Tanto era bastato per scatenare le ire degli animalisti e costringere il leader M5s a rettificare. “Chi pensa di fare male a Dudù è capace di tutto”, gli aveva risposto Berlusconi.</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>