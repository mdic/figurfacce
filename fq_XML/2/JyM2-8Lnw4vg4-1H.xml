<doc sitename="Il Fatto Quotidiano" title="Berlusconi assolto, Coppi: &quot;Cene non eleganti. Ma i peccati non sono reati&quot; - Il Fatto Quotidiano" author="F Q" date="2015-03-12" url="http://www.ilfattoquotidiano.it/2015/03/12/berlusconi-assolto-coppi-cene-non-erano-eleganti-contestarlo-non-serviva/1498340/" hostname="ilfattoquotidiano.it" description="Il peccato non è reato e questo significa due cose nelle interviste che l’avvocato di Silvio Berlusconi, Franco Coppi ha rilasciato a Corriere della Sera, Messaggero e Stampa. Da una parte che “non bisognerebbe mai scambiare questioni di confessionale con questioni di diritto penale”. Ma dall’altra “per il piacere del cliente avrebbe avuto senso contestare che fossero …" categories="Giustizia" tags="Franco Coppi;Processo Ruby;Ruby;Silvio Berlusconi" fingerprint="a2af50a8d3ea61ad">
  <main>
    <head rend="h1">Berlusconi assolto, Coppi: “Cene non eleganti. Ma i peccati non sono reati”</head>
    <graphic src="https://st.ilfattoquotidiano.it/wp-content/uploads/2015/03/franco-coppi-675.jpg"/>
    <p>Il peccato non è reato e questo significa due cose nelle interviste che l’avvocato di <hi rend="#b">Silvio Berlusconi</hi>, <hi rend="#b">Franco Coppi</hi> ha rilasciato a <hi rend="#i">Corriere della Sera</hi>, <hi rend="#i">Messaggero</hi> e <hi rend="#i">Stampa</hi>. Da una parte che “non bisognerebbe mai scambiare questioni di confessionale con questioni di diritto penale”. Ma dall’altra “per il piacere del cliente avrebbe avuto senso <hi rend="#b">contestare</hi> che fossero <hi rend="#b">prostitute</hi>, ma io lì dovevo economizzare il tempo. Non si può parlare molto in <hi rend="#b">Cassazione</hi>. Ai fini suoi non interessava, se la vedrà in confessionale. A quelli del processo sarebbe stato addirittura stupido: difficile dimostrare che si parlasse di Dante o Benedetto Croce”. “Che le cene <hi rend="#b">non fossero eleganti</hi> – chiarisce l’avvocato – è un fatto acclarato dalla sentenza e ne abbiamo preso atto. A noi quel che alla fine interessava far capire era che, cene eleganti o non eleganti, Berlusconi <hi rend="#b">non ha avuto rapporti sessuali</hi> dietro pagamenti con una minorenne nella consapevolezza della minore età della ragazza”.</p>
    <p>Quanto all’accusa di <hi rend="#b">concussione</hi>, il legale spiega che “la <hi rend="#b">riforma della Severino</hi> non ha portato dei cambiamenti significativi favorevoli a Berlusconi, il reato<hi rend="#b"> è solo stato diviso</hi> in due ipotesi, ma ci sono entrambe: la <hi rend="#b">costrizione</hi> e <hi rend="#b">l’induzione</hi>. È stata fatta una scelta. Ma mancavano gli elementi costitutivi: è difficile promettere qualcosa in un colloquio di 8 minuti”. Ma sull’atteggiamento nei confronti dei magistrati il tono di Coppi si fa prudente: “Il problema dei danni per la condotta del magistrato – spiega – è una questione che mi ha sempre trovato molto molto cauto, perché, salvo i casi di dolo o di colpa gravissima, non possiamo addebitargli una valutazione dei fatti che un giudice di appello ha ritenuto sbagliata. Il giudice deve essere libero e sereno nella valutazione e l’appello serve proprio per correggere l’eventuale errore del primo grado. Non si possono chiedere i danni solo perché la sentenza è stata cambiata in secondo grado”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>