<doc sitename="Il Fatto Quotidiano" title="Ponte sullo Stretto e la coalizione delle &quot;larghe imprese&quot;. Berlusconi 17 anni dopo: &quot;Priorità&quot;. E il Pd ora è d'accordo - Il Fatto Quotidiano" author="F Q" date="2018-02-05" url="https://www.ilfattoquotidiano.it/2018/02/05/ponte-sullo-stretto-e-la-coalizione-delle-larghe-imprese-berlusconi-17-anni-dopo-priorita-e-il-pd-ora-e-daccordo/4137702/" hostname="ilfattoquotidiano.it" description="Prima cosa da fare per la Sicilia: il Ponte sullo Stretto. Berlusconi è tornato per davvero, con il pacchetto all-inclusive e dentro c’è anche la mega-infrastruttura che dovrebbe collegare Reggio Calabria a Messina. Nel frattempo c’è chi ha voluto portare avanti la sua eredità durante i governi delle intese medio-larghe di questi anni: Angelino Alfano …" categories="Elezioni Politiche 2018" tags="PD;Ponte sullo Stretto;Silvio Berlusconi" fingerprint="a9e5f61d3aaf2921">
  <main><head rend="h1">Ponte sullo Stretto e la coalizione delle “larghe imprese”. Berlusconi 17 anni dopo: “Priorità”. E il Pd ora è d’accordo</head><graphic src="https://st.ilfattoquotidiano.it/wp-content/uploads/2018/02/05/berlusconi-ponte-675.jpg"/><p>Prima cosa da fare per la <hi rend="#b">Sicilia</hi>: il <hi rend="#b">Ponte sullo Stretto</hi>. Berlusconi è tornato per davvero, con il pacchetto all-inclusive e dentro c’è anche la mega-infrastruttura che dovrebbe collegare<hi rend="#b"> Reggio Calabria</hi> a <hi rend="#b">Messina</hi>. Nel frattempo c’è chi ha voluto portare avanti la sua eredità durante i governi delle intese medio-larghe di questi anni: <hi rend="#b">Angelino Alfano</hi> e, soprattutto, <hi rend="#b">Renzi</hi> e i renziani. Ma ora Berlusconi si riprende quello che è suo: “Serve un grande piano per il sud, soprattutto per le infrastrutture – dice a<hi rend="#i"> TeleLombardia</hi>, in una delle svariate televisive concesse in questi giorni – Sono stato in Sicilia e ho trovato<hi rend="#b"> un disastro</hi>, è una regione in agonia. Ci vuole <hi rend="#b">un piano Marshall</hi> apposta per la Sicilia. Il <hi rend="#b">Ponte sullo Stretto</hi> è la prima cosa da fare. Fosse per noi l’aveva già fatto. Quando è arrivata la sinistra al Governo, con <hi rend="#b">il ministro Di Pietro</hi>, per non fare in modo che passasse alla storia come il ponte di Silvio, hanno pagato un mare di <hi rend="#b">penali</hi> alle <hi rend="#b">imprese</hi> con cui avevamo fatto <hi rend="#b">gli appalti</hi>“. Insomma: le “larghe intese” forse non si faranno, ma sta per nascere di sicuro <hi rend="#b">la coalizione delle “larghe imprese”</hi>.</p><p>In realtà, è vero che il governo Prodi mise in stand-by tutte le operazioni per progettare il Ponte, ma a mettere una pietra – a questo punto non tombale – sul maxi-progetto fu il<hi rend="#b"> governo Monti</hi>. Nel 2013 la Stretto di Messina Spa fu messa in liquidazione.<ref target="https://www.ilfattoquotidiano.it/2017/01/13/ponte-sullo-stretto-corte-dei-conti-la-concessionaria-ci-costa-ancora-quasi-2-milioni-lanno-liquidarla-velocemente/3314495/"> Secondo la Corte dei Conti lo Stato spende quasi due milioni di euro all’anno solo per la società, ora commissariata,</ref> mentre ad oggi, fino al 2013, la spesa è stata di oltre 312 milioni di euro, 75 dei quali solo per <hi rend="#b">studi di fattibilità</hi>, <hi rend="#b">ricerche</hi> e <hi rend="#b">progetti</hi> precedenti all’ok al progetto definitivo (2003).</p><p>A tirare di nuovo fuori l’idea dal baule dei vecchi ricordi non era stato Berlusconi, ma Renzi, il 27 settembre 2016. “Se siete pronti, noi ci siamo” disse alla festa per i 110 anni della Salini-Impregilo. “Siamo disponibili a rinunciare alle penali se si fa il ponte? La risposta è ‘certo'”, rispose Salini. <ref target="https://www.ilfattoquotidiano.it/2016/09/28/ponte-sullo-stretto-renzi-o-ha-fatto-una-battuta-o-ci-prende-in-giro-qui-le-autostrade-restano-chiuse-per-frana/3061058/">“O ha fatto una battuta o ci prende in giro. Qui le autostrade restano chiuse per frana” si imbufalì il sindaco di Messina Renato Accorinti</ref>. Sembrava una promessa per spostare un po’ di voti in vista del referendum di un paio di mesi dopo. E invece il messaggio fu ripetuto varie volti, anche da parte del ministro</p><p><hi rend="#b">Graziano Delrio</hi>e dei dirigenti del Partito Democratico, siciliani e non solo.</p><hi rend="#b">Piero Fassino</hi>, interrogato da<hi rend="#i">ilfatto.it</hi>, rispose che mantenere la linea di un tempo sarebbe stata “<hi rend="#b">coerenza</hi><hi rend="#b">astratta</hi>“.<p>Una tesi ripetuta più volte. Tanto che l’ultimo a parlare del Ponte sullo Stretto, solo pochi giorni fa, era stato proprio il ministro <hi rend="#b">Delrio</hi>, anche se in forma più morbida: “Il <hi rend="#b">corridoio Napoli-Palermo</hi> è una priorità, incluso il <hi rend="#b">ponte sullo Stretto</hi> come ipotesi progettuale, ma dopo lo <hi rend="#b">studio di fattibilità</hi> apriremo il dibattito pubblico, vedremo il rapporto costi-benefici e saremo poi pronti a metterci i <hi rend="#b">quattro miliardi</hi> che servono”. Delrio aveva anche precisato che non si poteva partire dal Ponte, ma che i <hi rend="#b">governi</hi> di <hi rend="#b">Renzi</hi> e <hi rend="#b">Gentiloni</hi> hanno agito per dare “una rete dignitosa sul trasporto quotidiano”. “Due giorni dopo il mio insediamento è crollato il <hi rend="#b">viadotto Himera</hi> sulla Palermo-Catania. C’era <hi rend="#b">una frana da 15 anni</hi> che non è stata fermata. Questa è la fotografia di molta parte del Paese che ha fragilità che prima vanno curate. Io se ho un paziente prima di dargli <hi rend="#b">una bistecca fiorentina</hi> voglio che mangi il <hi rend="#b">brodino</hi>: ora abbiamo somministrato un brodino riattivando <hi rend="#b">una rete dignitosa</hi> sul trasporto quotidiano per i cittadini. Poi i <hi rend="#b">corridoi europei</hi> vanno però fatti e fatti bene, perché altrimenti<hi rend="#b"> l’Italia non può competere</hi> e dobbiamo ricordarci che servono <hi rend="#b">merci che viaggiano su treno</hi> altrimenti non sono competitive”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>