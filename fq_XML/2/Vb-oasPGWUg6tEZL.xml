<doc sitename="Il Fatto Quotidiano" title="M5s scrive lettera a Berlusconi: &quot;Nostri eletti disoccupati? I dati dimostrano che sono solo 6 su 123&quot; - Il Fatto Quotidiano" author="F Q" date="2018-01-19" url="https://www.ilfattoquotidiano.it/2018/01/19/m5s-scrive-una-lettera-a-berlusconi-eletti-disoccupati-i-dati-dimostrano-che-sono-solo-6-su-123/4103406/" hostname="ilfattoquotidiano.it" description="Una lettera consegnata a mano a Palazzo Grazioli con l’elenco dei parlamentari e le loro rispettive professioni. Il Movimento 5 stelle ha deciso di rispondere ufficialmente a Silvio Berlusconi e all’accusa, che l’ex Cavaliere ripete periodicamente, secondo cui quasi il 90 per cento degli eletti grillini non avrebbe mai lavorato. Nel testo, poi pubblicato sul blog …" categories="Elezioni Politiche 2018" tags="Beppe Grillo;Movimento 5 Stelle;Silvio Berlusconi" fingerprint="6b8171dbd9a1d5e0">
  <main>
    <head rend="h1">M5s scrive lettera a Berlusconi: “Nostri eletti disoccupati? I dati dimostrano che sono solo 6 su 123”</head>
    <graphic src="https://st.ilfattoquotidiano.it/wp-content/uploads/2018/01/19/eletti-m5s-675.jpg"/>
    <p>Una lettera consegnata a mano a <hi rend="#b">Palazzo Grazioli </hi>con l’elenco dei parlamentari e le loro rispettive professioni. Il <hi rend="#b">Movimento 5 stelle</hi> ha deciso di rispondere ufficialmente a<hi rend="#b"> Silvio Berlusconi</hi> e all’accusa, che l’ex Cavaliere ripete periodicamente, secondo cui quasi il 90 per cento degli eletti grillini non avrebbe mai lavorato. Nel testo, poi pubblicato sul blog delle stelle, è stata fatta la lista di tutte le professioni svolte dai parlamentari prima di entrare in Parlamento. “I disoccupati di cui lei parla”, si legge, “sono 6 su 123, circa 4,8% degli eletti, compresa una lavoratrice precaria. Quindi, parliamo del 4,8%, non dell’87 per cento a lei che è abituato a leggere i numeri, non le sfuggirà, certo, la macroscopica differenza che passa fra le due cifre”. Nella lista, il candidato presidente del Consiglio <hi rend="#b">Luigi Di Maio</hi> risulta “studente”, il deputato <hi rend="#b">Alessandro Di Battista</hi> “giornalista” e il collega <hi rend="#b">Roberto Fico</hi> “comunicatore”.</p>
    <p>“Gentile dottor Silvio Berlusconi”, esordisce il testo, “da settimane ormai le sentiamo ripetere che, gli eletti del<hi rend="#b"> Movimento 5 stelle</hi>, per l’87 per cento non hanno mai lavorato. E, nonostante le smentite dati alla mano, lei continua a sostenere questa tesi che, dati oggettivi, dimostrano essere infondata. Nel dubbio che, magari, semplicemente sia stato male informato da qualcuno, le scriviamo questa missiva attraverso la quale lei stesso potrà verificare come si stia facendo latore di informazioni non veritiere”.</p>
    <p>Nella missiva consegnata a mano a <hi rend="#b">Palazzo Grazioli</hi> dal capogruppo alla Camera, <hi rend="#b">Daniele Pesco</hi>, i parlamentari fanno un elenco delle professioni svolte prima di entrare in Parlamento. “Il Movimento 5 Stelle – si legge nel post – conta 123 parlamentari uscenti tra Camera e Senato. Su 123 parlamentari uscenti 80 sono laureati (65%), 41 diplomati (33,4%) e 2 hanno la licenza media (1,6%). Le professioni svolte dai nostri portavoce sono: impiegati (14), insegnanti (11), studenti universitari (11), ingegneri (10), dipendenti di aziende private (10), liberi professionisti (6), consulenti (5), avvocati (4), piccoli imprenditori (4), medici (3), architetti (2), artigiani (2), ricercatori universitari (2), dipendenti aziende pubbliche (2), soci di piccole imprese (2), praticanti avvocati (2), educatori professionali settore pubblico (1), infermiere (1), fisioterapista (1), funzionario tributario (1), operaio metalmeccanico (1), idraulico (1), biologo (1), casalinga (1), operatrice economica (1), amministratore unico (1), assistente giudiziario di tribunale (1), telecineoperatore (1), addetto alla selezione del personale (1), pedagogista (1), operatore sociale in settore privato (1), perito chimico (1), chimico (1), scrittore (1), commerciante (1), tecnico sala prove ( 1), tecnico laboratorio (1), consulente Informatico (1), settore turismo (1), giornalista pubblicista (1)”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>