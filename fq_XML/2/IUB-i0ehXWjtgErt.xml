<doc sitename="Il Fatto Quotidiano" title="Elezioni, Berlusconi: &quot;Mai accordi con Pd, anche se non è più comunista. Non sono come Renzi: se dico una cosa la faccio&quot; - Il Fatto Quotidiano" author="F Q" date="2018-02-11" url="https://www.ilfattoquotidiano.it/2018/02/11/elezioni-berlusconi-mai-accordi-con-pd-anche-se-non-e-piu-comunista-non-sono-come-renzi-se-dico-una-cosa-la-faccio/4153378/" hostname="ilfattoquotidiano.it" description="“Il Partito Democratico non è più comunista“. Dopo ventiquattro anni, cade il mantra che, disse una volta, sarebbe invece durato “oggi e per sempre”. È però l’unico risultato raggiunto da Matteo Renzi. “Era l’uomo nuovo, ma ha commesso troppi errori”, dice. E suggerisce anche la mossa all’avversario: “Deve cambiare il nome del partito in socialdemocratico“. …" categories="Elezioni Politiche 2018" tags="Elezioni;In mezzora;Silvio Berlusconi" fingerprint="b087a239d0b2c3bd">
  <main>
    <head rend="h1">Elezioni, Berlusconi: “Mai accordi con Pd, anche se non è più comunista. Non sono come Renzi: se dico una cosa la faccio”</head>
    <graphic src="https://st.ilfattoquotidiano.it/wp-content/uploads/2018/02/11/Berlusconi-Renzi-675.jpg"/>
    <p>“Il <hi rend="#b">Partito Democratico</hi> non è più <hi rend="#b">comunista</hi>“. Dopo ventiquattro anni, cade il mantra che, disse una volta, sarebbe invece durato “oggi e per sempre”. È però l’unico risultato raggiunto da <hi rend="#b">Matteo Renzi</hi>. “Era l’uomo nuovo, ma ha commesso troppi errori”, dice. E suggerisce anche la mossa all’avversario: “Deve cambiare il nome del partito in <hi rend="#b">socialdemocratico</hi>“. Per il resto, mai <hi rend="#b">accordi</hi> con il centrosinistra perché “hanno portato l’Italia ad una situazione più negativa” e una differenza abissale tra lui e l’ex rottamatore: “Io non sono Renzi, quando dico una cosa la faccio”.</p>
    <p><hi rend="#b">Silvio Berlusconi</hi> torna nel salotto di <hi rend="#b">Lucia Annunziata</hi> e questa volta altro che andarsene, come nel <hi rend="#b">2006</hi>: oltre mezz’ora, in parte duettando con <hi rend="#b">Matteo Salvini </hi><ref target="https://www.ilfattoquotidiano.it/2018/02/07/elezioni-berlusconi-torna-a-promettere-condoni-edilizi-e-fiscali-case-senza-licenza-e-15-per-chiudere-col-fisco/4142808/">con tanto di chiarimento sui condoni</ref>, di nuovi attacchi ai </p>
    <p><hi rend="#b">migranti</hi>(“Rischiamo un’</p>
    <p><hi rend="#b">invasione epocale</hi>, hanno spiccata attitudine a delinquere”), distinguo dal Pd, stilettate al</p>
    <p><hi rend="#b">Movimento Cinque Stelle</hi>(“Una setta che prende ordini dal</p>
    <p><hi rend="#b">c</hi>lown di Genova”) e rilanci sul programma e gli obiettivi del centrodestra. Uno show.</p>
    <p>“Credo che saremo in grado di portare <hi rend="#b">Forza Italia</hi> al 25% e come <hi rend="#b">coalizione</hi> al 45%. Avremmo una <hi rend="#b">stragrande maggioranza</hi> per governare. Mi sembra ormai chiaro che le prossime elezioni saranno vinte dal centrodestra – dice – Il Pd è fuori dal gioco con le sue divisioni e perché non ha saputo inventarsi un <hi rend="#b">nuovo progetto</hi> e quando guardo al Pd vedo una <hi rend="#b">scatola vuota</hi>“. I Cinque Stelle? “Sono al 27%, sono una <hi rend="#b">setta</hi> che prende ordine da un <hi rend="#b">clown di Genova</hi>. Non c’è pericolo che vadano al governo e lo dico per la prima volta con sollievo”.</p>
    <p>Su Renzi non rinnega gli apprezzamenti del passato, perché “era l’uomo nuovo” e un effetto, nell’ottica berlusconiana, lo ha avuto: “Oggi il Pd non è più pensabile di comunismo”. Ma ha commesso troppi errori e lo dice chiaramente: “Non possiamo fare un <hi rend="#b">accordo</hi> con loro, innanzitutto perché noi avremo i numeri per il governo e poi perché i partiti della sinistra hanno portato l’Italia ad una situazione più negativa”. Anche su <hi rend="#b">Paolo Gentiloni</hi>, la storia già sentita del travisamento delle sue parole: “Sono stato <hi rend="#b">frainteso</hi> sul <hi rend="#b">governo di scopo</hi>. Ho solo detto che la Costituzione prevede che in caso di mancanza di maggioranza vada avanti il governo attuale fino a prossime elezioni – spiega – Non ho mai parlato di governo di scopo guidato da Gentiloni”. E in ogni caso, specifica, un Gentiloni-bis “sono sicuro che è un’<hi rend="#b">ipotesi dell’irrealtà</hi> perché noi vinceremo”.</p>
    <p>Una certezza granitica, per il leader di Forza Italia. E infatti pensa già ai ministri: “Una squadra di 20 persone, dodici saranno tecnici”. Compare <hi rend="#b">Carlo Cottarelli</hi> in video durante la trasmissione e lui ne approfitta per lanciarlo come papabile e ‘strapparlo’ ai dem: “Abbiamo pronto per Cottarelli il <hi rend="#b">ministero della Spending review</hi>. Non so se ci dirà si, gli daremo un posto di ministro per fare i tagli che lui aveva individuato. Ma poi Renzi, invece di tagliare, tagliò lui”.</p>
    <p>C’è spazio anche l’<hi rend="#b">Europa</hi>, dove l’atteggiamento nei suoi confronti è cambiato. Anche se da <hi rend="#b">Bruxelles</hi> non tifano di certo per Salvini. Eppure, secondo Berlusconi, “in Ue non ho trovato una particolare paura nei confronti della <hi rend="#b">Lega</hi>. Sull’euro ad esempio ha cambiato atteggiamento, ora stiamo parlando di come riacquisire una parte di <hi rend="#b">sovranità monetaria</hi>“. Il vero timore delle istituzioni europee è quello “dei Cinque Stelle perché, con la sinistra che si è fatta da parte, il confronto è tra il <hi rend="#b">Ppe</hi> ed i <hi rend="#b">partiti populisti</hi> di ogni genere ed il fatto che in Italia dicono che l’unica possibilità di vittoria è il centrodestra, e che i Cinque Stelle sono lontani dal 40%, in Ue la notizia è stata accolta molto bene”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>