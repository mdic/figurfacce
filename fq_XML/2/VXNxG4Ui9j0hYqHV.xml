<doc sitename="Il Fatto Quotidiano" title="Berlusconi riprova a vendere villa Certosa. Al principe saudita bin Nayaef - Il Fatto Quotidiano" author="F Q" date="2015-08-07" url="http://www.ilfattoquotidiano.it/2015/08/07/berlusconi-riprova-a-vendere-villa-certosa-al-principe-saudita-bin-nayaef/1941179/" hostname="ilfattoquotidiano.it" description="Silvio Berlusconi riprova a vendere Villa Certosa, la sua residenza privata a Porto Rotondo, in Sardegna, che è sul mercato dal 2007. Il probabile acquirente, secondo quanto scritto dal Corriere della Sera, è Mohammed bin Nayaef, l’erede al trono designato a succedere al re saudita Salman bin Abdelaziz al Saud. Erede, dunque, di una delle famiglie …" categories="Lobby" tags="Arabia Saudita;Costa Smeralda;Sardegna;Silvio Berlusconi;Villa Certosa" fingerprint="2e9b76ae624c6711">
  <main>
    <head rend="h1">Berlusconi riprova a vendere villa Certosa. Al principe saudita bin Nayaef</head>
    <graphic src="https://st.ilfattoquotidiano.it/wp-content/uploads/2015/08/villa-certosa675.jpg"/>
    <p><hi rend="#b">Silvio Berlusconi</hi> riprova a vendere <hi rend="#b">Villa Certosa</hi>, la sua residenza privata a Porto Rotondo, in Sardegna, che è sul mercato dal 2007. Il probabile acquirente, secondo quanto scritto dal <hi rend="#i">Corriere della Sera</hi>, è <hi rend="#b">Mohammed bin Nayaef</hi>, l’erede al trono designato a succedere al re saudita <hi rend="#b">Salman bin Abdelaziz al Saud</hi>. Erede, dunque, di una delle famiglie più ricche del mondo. Il Cavaliere, che per l’occasione è rientrato in <hi rend="#b">Sardegna</hi> in anticipo – era impegnato a Roma nei giorni del rinnovo delle cariche <hi rend="#b">Rai</hi> – ha voluto personalmente mostrare l’enorme residenza (4.500 metri quadrati) di <hi rend="#b">Porto Rotondo</hi> al membro della famiglia reale saudita. Il prezzo di vendita è intorno ai 500 milioni di euro e l’offerta degli arabi, al termine di una trattativa iniziata alcuni mesi fa, non sembra essere molto distante.</p>
    <p>Secondo il quotidiano di via Solferino il giro di<hi rend="#b"> Villa Certosa</hi>, proprietà del leader di<hi rend="#b"> Forza Italia</hi> dalla fine degli anni Settanta, è durato circa <hi rend="#b">cinque ore</hi>, nelle quali Berlusconi ha mostrato a Nayaef tutte le principali attrazioni della tenuta: un parco di 120 ettari, un complesso residenziale di centoventisei stanze, un anfiteatro, i laghetti e i sistemi di sicurezza che garantirebbero la privacy della famiglia reale di <hi rend="#b">Riyad</hi>. Che a metà luglio ha deciso di abbandonare una villa in <hi rend="#b">Costa Azzurra </hi>perché i residenti si opponevano alla chiusura al pubblico della spiaggia sotto la residenza. In particolare, l’ex premier si è soffermato con il successore al trono saudita sulla “grotta delle stelle”, approdo artificiale creato all’interno di una roccia che consente di raggiungere direttamente il mare, passando da un sotterraneo. Con tanto di volta che si illumina creando l’effetto di un cielo stellato.</p>
    <p>Non è chiaro se sia proprio Nayaef a essere intenzionato a comprare la residenza sarda o se il principe saudita stia trattando per conto del sovrano Salman, che “non tratta mai personalmente nessun affare” come hanno fatto sapere fonti diplomatiche che hanno organizzato la visita dell’erede al trono.</p>
    <p>Berlusconi, che negli ultimi due anni è tornato alla Certosa soltanto tre volte, in passato ha già provato a vendere l’enorme residenza ad alcuni oligarchi russi vicini al suo amico<hi rend="#b"> Vladimir Putin</hi> e ai reali <hi rend="#b">Al Nayah</hi> di <hi rend="#b">Abu Dhabi</hi>. Ma nulla di fatto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>