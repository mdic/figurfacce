<doc sitename="Il Fatto Quotidiano" title="Enrico Vanzina: &quot;Gli italiani preferiscono il Cafonal alla noia dei bocconiani in loden&quot; - Il Fatto Quotidiano" author="Malcom Pagani" date="2014-08-27" url="http://www.ilfattoquotidiano.it/2014/08/27/enrico-vanzina-gli-italiani-preferiscono-il-cafonal-alla-noia-dei-bocconiani-in-loden/1100196/" hostname="ilfattoquotidiano.it" description="Nei secchi d’acqua gelida e nelle giacche zuppe ai tempi del social network, Enrico Vanzina scorge “un’avvisaglia di totale rincoglionimento”. Agosto è al tramonto: “Ma se dobbiamo parafrasare il commendator Covelli in vacanza a Cortina, quest’estate non se la semo ancora levata dalle palle”, Lionel Richie in sottofondo canta All night long e anche il …" categories="Società" tags="Mario Monti;Matteo Renzi;Silvio Berlusconi" fingerprint="8d9e8c6ac81f07bd">
  <main>
    <head rend="h1">Enrico Vanzina: “Gli italiani preferiscono il Cafonal alla noia dei bocconiani in loden”</head>
    <graphic src="https://st.ilfattoquotidiano.it/wp-content/uploads/2014/08/vanzina_640.jpg" alt="Enrico Vanzina"/>
    <p>Nei secchi d’acqua gelida e nelle giacche zuppe ai tempi del social network, <hi rend="#b">Enrico Vanzina</hi> scorge “un’avvisaglia di totale <hi rend="#i">rincoglionimento</hi>”. Agosto è al tramonto: “Ma se dobbiamo parafrasare il commendator Covelli in vacanza a Cortina, quest’estate <hi rend="#i">non se la semo ancora levata dalle palle</hi>”, Lionel Richie in sottofondo canta <hi rend="#i">All night long</hi> e anche il regista di quasi 100 commedie, forse, è stanco di ballare: “Questo paese è diventato la <hi rend="#b">landa del cazzeggio</hi><hi rend="#b">continuo</hi> senza mai un istante in cui ci si fermi a riflettere. Ridono tutti, non si capisce bene per che cosa. In radio trionfano, senza un’unghia del suo talento, imitatori di Fiorello a vario titolo. In giro si sentono storiacce di guerra e decapitazioni, ma noi perdiamo la testa solo per la battuta. Fino all’autunno che immagino un po’ meno allegro del presente ci attaccheremo a Flaiano e considereremo la situazione grave, ma non seria. Dopo, si vedrà”. Tra famiglie in posa per <hi rend="#b">Alfonso Signorini</hi> e ministre sul lettino (“Il politico in ferie, dal trattore di Di Pietro in poi però, l’abbiamo sempre visto”) Vanzina traccia la mappa delle<hi rend="#b"> maleducazioni stagionali</hi>: “La mia personale palma della cafoneria va alla <hi rend="#b">vecchia borghesia </hi><hi rend="#b">italiana</hi> in volontario esilio a Saint-Tropez. Sono stato tre giorni e ho visto cose che di umano hanno davvero poco. Bentley, Ferrari, ostentazione, belle ragazze in vetrina e tutto intorno una percepibile arietta da ultima danza sul Titanic. Gente che di per sé non lo sarebbe, diventa cafonissima. Diserta i porti sardi ormai in mano ai soli rubli russi e corre a spendere in Francia. ‘Se è proprio l’ultima estate – sembravano dire sul molo – godemosela’”.</p>
    <p><hi rend="#b">C’è da ridere o da piangere?</hi>Da raccontare ancora. Per anni la commedia all’italiana è stata bistrattata dai seriosi simposi degli intellettuali che a tutto ciò che esulava dal loro circolo, riservavano il disprezzo che si riserva alle macchiette e ai cialtroni. Ora, in forma diversa, anche se la situazione generale mette i brividi, si gode la sua rivincita.</p>
    <p><hi rend="#b">Lei però sostiene che si possa raccontare ancora.</hi>Solo perché la commedia ha sempre raccontato le tragedie con il sorriso. Poi, ovvio, si esagera. Il cinema italiano produce quasi solo film comici. Un abuso che a volte fa rimpiangere Antonioni.</p>
    <p><hi rend="#b">A proposito di avventure, in estate, vestendo fogge improbabili, hanno imperversato i politici.</hi>Si sono adattati al nuovo linguaggio seriale. Tutti vogliono il loro reality e i politici non fanno eccezione. Vanno a farsi prendere in giro a </p>
    <p><hi rend="#i">Striscia</hi>o a</p>
    <p><hi rend="#i">Le Iene</hi>, diventano attori comici a loro volta. Il problema è che la politica non può essere soltanto avanspettacolo. Poi c’è il tema dell’autoreferenzialità.</p>
    <p><hi rend="#b">Affrontiamolo.</hi>Prenda Renzi che, ci tengo a dirlo, per me è un bravo ragazzo ed è tutt’altro che un cafone.</p>
    <p><hi rend="#b">Renzi, preso.</hi>Ecco, Renzi si è dovuto adattare ai social network e ineluttabilmente, visto che l’unico imperativo contemporaneo sembra essere rimandare in continuazione la propria immagine impegnata in una, dieci, cento esistenze, ha creato a sua volta la propria serialità. Renzi allo stadio, Renzi Scout, Renzi in Iraq. A volte va bene, a volte meno. Non importa. L’unica cosa che conti è esserci e riaffermare un’identità. Sotto Renzi, poi, gli italiani si comportano esattamente nello stesso modo. E in una realtà parallela, che nulla ha a che vedere con il reale, nuotano felici senza alcuna evoluzione.</p>
    <p><hi rend="#b">Perché?</hi>Perché nell’autonarrazione non c’è mai un passo in avanti nello stile del racconto. Descriviamo noi stessi, ma lo facciamo sempre nello stesso modo. Bisognerebbe uscire dall’ossessione, ma a dire il vero non so come.</p>
    <p><hi rend="#b">Siamo passati dal doppiopetto di Silvio B. al giubbotto Fonzie di Matteo R.?</hi>Una nuova stagione, con un altro protagonista vestito diversamente. Berlusconi è un laico travestito da democristiano, Renzi invece è proprio un democristiano impegnato a parlare con una sinistra più perbenista di lui. Entrambi sanno comunicare, e bene, con la gente normale. In qualche modo si somigliano e Berlusconi, per uno costretto a far convivere tante anime come Renzi, è insieme spettro e modello.</p>
    <p><hi rend="#b">I cafoni del 2014 somigliano a quelli di ieri?</hi>Neanche un po’. Il cafone di ieri, osservato con orrore da chi nel nuovo ricco vedeva l’usurpatore, era ignaro della propria cafoneria. La sventolava semplicemente, senza curarsi del contesto.</p>
    <p><hi rend="#b">Il cafone contemporaneo?</hi>È compiaciuto, tronfio, perfettamente consapevole di esportare un piccolo modello di successo. Se lo tiene stretto, non dubita mai. È terribile? Sì, lo è. Ma ormai il Cafonal è stato sdoganato, difficile invertire la tendenza.</p>
    <p><hi rend="#b">Colpe? Responsabilità?</hi>Posso osare un paradosso?</p>
    <p><hi rend="#b">Prego.</hi>Credo che il punto di non ritorno si sia verificato con il declino di Berlusconi. Il paese si è visto proporre i bocconiani e ha detto no. Non conta che Mario Monti sia stato bravo o pessimo e io sicuramente non ce l’ho con lui, ma quell’epoca è stata il manifesto della noia.</p>
    <p><hi rend="#b">E come ha reagito l’italiano al manifesto della noia?</hi>“Sapete che c’è?” si è detto un vastissimo pezzo di Paese: “Meglio il cafonal della tristezza, meglio morire coatti che vivere nell’autoflagellazione, meglio l’allegria. Non abbiamo più niente e forse moriremo affogati nei debiti, ma almeno lo faremo ridendo”.</p>
    <p>
      <hi rend="#i">Da il Fatto Quotidiano del 26 agosto 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>