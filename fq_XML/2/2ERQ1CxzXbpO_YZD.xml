<doc sitename="Il Fatto Quotidiano" title="Berlusconi: &quot;Torno in campo, non posso astenermi. Noi non siamo salviniani&quot; - Il Fatto Quotidiano" author="F Q" date="2014-11-29" url="http://www.ilfattoquotidiano.it/2014/11/29/berlusconi-torno-in-campo-non-posso-astenermi-non-salviniani/1240826/" hostname="ilfattoquotidiano.it" description="“Abbiamo 10 milioni di anziani da andare a convincere“. Silvio Berlusconi parla da piazza San Fedele, a Milano, per il “No tax day” e rilancia il nuovo corso di Forza Italia che “c’è ancora e c’è ancora tutta. Dicono che gli italiani che non ci hanno votato non l’hanno fatto per votare altri, ma perché in …" categories="Politica" tags="Beppe Grillo;Euro;Forza Italia;Matteo Renzi;Matteo Salvini;Silvio Berlusconi" fingerprint="ffbb1a54d10c470d">
  <main>
    <head rend="h1">Berlusconi: “Torno in campo, non posso astenermi. Noi non siamo salviniani”</head>
    <graphic src="https://st.ilfattoquotidiano.it/wp-content/uploads/2014/11/berlusconi-675.png"/>
    <p>“Abbiamo <hi rend="#b">10 milioni di anziani da andare a convincere</hi>“. <hi rend="#b">Silvio Berlusconi</hi> parla da piazza San Fedele, a <hi rend="#b">Milano</hi>, per il <hi rend="#b">“No tax day”</hi> e rilancia il nuovo corso di <hi rend="#b">Forza Italia</hi> che “c’è ancora e c’è ancora tutta. Dicono che gli italiani che non ci hanno votato non l’hanno fatto per votare altri, ma perché in campo non c’era Silvio Berlusconi”. A dare l’esempio, a mostrare quanto sia importante tornare a “una politica attiva, che va tra la gente” sarà lo stesso Berlusconi: “Torno in piazza, non posso più astenermi”, ha promesso dando il via al suo discorso.</p>
    <p>Gli interventi di Berlusconi erano iniziati già in mattinata, quando è intervenuto telefonicamente alla manifestazione organizzata anche a <hi rend="#b">Roma</hi>. Per l’occasione, il leader di Forza Italia è tornato sulle recenti polemiche riguardo alle ultime dichiarazioni riguardo al leader della <hi rend="#b">Lega Nord</hi>, <hi rend="#b">Matteo Salvini</hi>: “Salvini sarà uno dei <hi rend="#b">goleador del centrodestra</hi>, è il benvenuto, ma da qui a dire che Berlusconi ha scelto il nuovo leader del centrodestra ce ne passa”. Parole, quelle pronunciate dal fondatore di <hi rend="#b">Forza Italia,</hi> che correggono la rotta dopo le polemiche nate dalla sua dichiarazione alla presentazione dell’ultimo libro di <hi rend="#b">Bruno Vespa</hi>, durante la quale ha definito<ref target="http://www.ilfattoquotidiano.it/2014/11/25/berlusconi-investitura-per-salvini-ottimo-centravanti-regista/1233190/"> Salvini “il goleador del centrodestra con me regista”</ref>. Endorsement che non è piaciuto a una parte del partito e che ha costretto l’ex cavaliere al dietrofront: “Ci hanno detto di tutto, la gente nostra addirittura che siamo renziani, salviniani. Noi siamo all’opposizione! Noi non condividiamo per niente la politica economica di questo governo”.</p>
    <p>Una coalizione, quella ipotizzata da Berlusconi, che dovrebbe andare a insidiare il centrosinistra: “Questo governo non è stato eletto – ha continuato – e ha una maggioranza rubata”. Uno scontro che inizia con la <hi rend="#b">legge elettorale</hi>, una riforma che riporta agli occhi dell’ex cavaliere lo “spettro” delle <hi rend="#b">preferenze</hi>, una politica che rischia di creare anche spaccature anche all’interno di Forza Italia: “Dobbiamo lasciare da parte la politica delle parole, degli slogan, che qualcuno vuole ritornare a far esistere dentro Forza Italia. Noi abbiamo detto chiaro che non ci stiamo, siamo una forza diversa, quella politica delle preferenze, del <hi rend="#b">voto di scambio</hi> non ci appartiene”. Una politica, quella promossa da Berlusconi, che deve staccarsi dall’Euro. Per questo motivo, il leader di Forza Italia arriva a ipotizzare la possibilità di <hi rend="#b">stampare autonomamente una moneta italiana</hi>: “Abbiamo le nostre idee sull’Euro e le presenteremo: per esempio, creare una seconda moneta, recuperando parte della nostra <hi rend="#b">sovranità monetaria</hi>, una seconda moneta che possa essere stampata da noi e messa sul mercato che poi valuterà il cambio con l’euro. È una cosa che si può fare”.</p>
    <p>L’ex premier ironizza poi sugli ultimi scontri all’interno del <hi rend="#b">Movimento 5 Stelle</hi> e sulle <ref target="http://www.ilfattoquotidiano.it/2014/11/28/m5s-grillo-stanchino-propone-direttorio-battista-maio-fico-ruocco-sibilia/1238513/">ultime parole di Beppe Grillo che ha dichiarato di essere “un po’ stanchino”</ref>: “Grillo è stanco, io più in forma che mai, carico, convinto, impegnato, anche se me ne hanno fatte di tutti i colori”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>