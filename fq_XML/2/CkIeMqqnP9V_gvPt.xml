<doc sitename="Il Fatto Quotidiano" title="Laura Boldrini adotta due agnellini e li porta a Montecitorio: &quot;Li ho salvati dalla macellazione&quot; - Il Fatto Quotidiano" author="F Q" date="2017-04-12" url="http://www.ilfattoquotidiano.it/2017/04/12/laura-boldrini-adotta-due-agnellini-e-li-porta-a-montecitorio-li-ho-salvati-dalla-macellazione/3517689/" hostname="ilfattoquotidiano.it" description="Dopo Fiocco di Neve arrivano Gaia e Gioia: la presidentessa della Camera Laura Boldrini ha chiamato così le pecorelle di due mesi che ha adottato a distanza. Le due bestiole sono arrivate mercoledì mattina a Montecitorio, accompagnate da due volontarie dell’Enpa, con tanto di pettorina blu, e dalla presidentessa dell’Ente protezione animali Carla Rocchi. Pochi …" categories="Politica" tags="Enpa;Laura Boldrini;Silvio Berlusconi" fingerprint="a6c816d8763bc111">
  <main>
    <head rend="h1">Laura Boldrini adotta due agnellini e li porta a Montecitorio: “Li ho salvati dalla macellazione”</head>
    <graphic src="https://st.ilfattoquotidiano.it/wp-content/uploads/2017/04/boldrini675.png"/>
    <graphic src="https://st.ilfattoquotidiano.it/wp-content/uploads/2017/04/boldrini1-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini2-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini3-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini4-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini5-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini6-200x200.png"/>
    <graphic src="https://st.ilfattoquotidiano.it/wp-content/uploads/2017/04/boldrini7-200x200.png"/>
    <p>Dopo <ref target="http://www.ilfattoquotidiano.it/2017/04/09/berlusconi-vegano-e-animalista-salva-cinque-agnellini-dalle-tavole-pasquali-scegli-la-vita-scegli-veg/3510403/">Fiocco di Neve</ref> arrivano<hi rend="#b"> Gaia e Gioia</hi>: la presidentessa della Camera <hi rend="#b">Laura Boldrini</hi> ha chiamato così le <hi rend="#b">pecorelle</hi> di due mesi che ha adottato a distanza. Le due bestiole sono arrivate mercoledì mattina a <hi rend="#b">Montecitorio</hi>, accompagnate da due volontarie dell’<hi rend="#b">Enpa</hi>, con tanto di pettorina blu, e dalla presidentessa dell’Ente protezione animali <hi rend="#b">Carla Rocchi</hi>. Pochi giorni fa, anche <ref target="http://www.ilfattoquotidiano.it/2017/04/09/berlusconi-vegano-e-animalista-salva-cinque-agnellini-dalle-tavole-pasquali-scegli-la-vita-scegli-veg/3510403/"> Silvio Berlusconi ha salvato cinque agnellini </ref>destinati alle tavole degli italiani, accogliendoli nel parco della sua casa Arcore.</p>
    <p>Accoccolate sul tappeto dell’anticamera della presidenza della Camera, guardate da commessi in divisa e guanti bianchi, le due pecorelle – forse i primi animali vivi a entrare ufficialmente nella sede parlamentare – non si trasferiranno a casa della Boldrini, che spiega: “Non ho un giardino e il mio gatto, <hi rend="#b">Gigi</hi>, potrebbe risentirsi”. Resteranno invece nella<hi rend="#b"> fattoria didattica</hi> dove sono nate e vivono attualmente. “Secondo me<hi rend="#b"> si candideranno</hi> in Parlamento”, scherza Carla Rocchi mentre presenta le pecorelle “che si sono già adeguate al Palazzo” alla Boldrini, felice perché “sono state salvate dalla <hi rend="#b">macellazione</hi>“. E la presidentessa di Montecitorio promette: “Io mi occuperò di quello che servirà loro, e andrò a trovarle”, aggiungendo che “adottare un agnellino significa salvargli la vita”. Soprattutto in prossimità della Pasqua, festa che da sempre coincide con una “<hi rend="#b">strage</hi>” di ovini per la delizia delle tavole imbandite a festa.</p>
    <p>L’incontro a Montecitorio è stato occasione per fare il punto sulla <hi rend="#b">campagna di sensibilizzazione</hi> dell’Enpa sul rispetto degli animali “che ha determinato un <hi rend="#b">calo</hi> delle vendite degli agnelli”, sostiene Rocchi. “Far venire qui questi due agnellini – dice ancora Boldrini – ha il senso di sensibilizzare l’opinione pubblica rispetto ad una campagna importante che mira a far capire agli italiani che gli animali vanno <hi rend="#b">rispettati</hi> e non trattati con crudeltà”. In un post sulla sua pagina Facebook, ha aggiunto che “il rispetto delle tradizioni non ci obbliga a uccidere altri esseri viventi”. Nei giorni scorsi, diverse polemiche avevano accolto l’adozione di cinque agnelli da parte dell’ex premier Berlusconi: per <hi rend="#b">Gian Marco Centinaio</hi> e <hi rend="#b">Claudio Borghi Aquilini</hi>, entrambi della <hi rend="#b">Lega Nord</hi>, le varie campagne vegane o in difesa degli ovini “rischiano di <hi rend="#b">danneggiare</hi> il settore della carne”, e “la vera strage è quella delle <hi rend="#b">aziende italiane</hi> che chiudono”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>