<doc sitename="Il Fatto Quotidiano" title="Pd, Renzi punta al Partito della Nazione. &quot;Ma somma delle percentuali non basta&quot; - Il Fatto Quotidiano" author="Giuseppe Alberto Falci" date="2014-10-22" url="http://www.ilfattoquotidiano.it/2014/10/22/pd-renzi-vuole-partito-della-nazione-sondaggisti-ma-somma-delle-percentuali-non-vale/1163780/" hostname="ilfattoquotidiano.it" description="Un partito che dia “piena cittadinanza” ai transfughi di Sel, ma anche a ciò che è rimasto di Scelta Civica. Un contenitore, per dirla con il premier-segretario Matteo Renzi, che un giorno potrebbe addirittura cambiare volto e nome, e arrivare a chiamarsi “Partito della Nazione”. Ecco, in poche parole, la sintesi della mutazione genetica del …" categories="Politica" tags="Angelino Alfano;Forza Italia;Matteo Renzi;Nuovo Centrodestra;PD;Pier Ferdinando Casini;Silvio Berlusconi" fingerprint="aba78334480e8524">
  <main>
    <head rend="h1">Pd, Renzi punta al Partito della Nazione. “Ma somma delle percentuali non basta”</head>
    <graphic src="https://st.ilfattoquotidiano.it/wp-content/uploads/2014/10/renzi-durso-640.jpg"/>
    <p>Un partito che dia “piena cittadinanza” ai <hi rend="#b">transfughi di Sel</hi>, ma anche a ciò che è rimasto di <hi rend="#b">Scelta Civica</hi>. Un contenitore, per dirla con il premier-segretario <hi rend="#b">Matteo Renzi</hi>, che un giorno potrebbe addirittura cambiare volto e nome, e arrivare a chiamarsi “<hi rend="#b">Partito della Nazione</hi>”. Ecco, in poche parole, la sintesi della mutazione genetica del <hi rend="#b">Pd</hi> nell’era del renzismo dilagante. Proprio ieri alla direzione dei democrat, il capo del governo l’ha scandito senza mezzi termini: “Se il Pd pensa di essere il partito della nazione deve avere strumenti elettorali in grado di contenere anche realtà diverse. Spero che per <hi rend="#b">Gennaro Migliore</hi>, con l’esperienza di Led, fino ad <hi rend="#b">Andrea Romano</hi> e a quella parte di Scelta Civica o Italia Popolare che vuole stare a sinistra, ci sia spazio di piena cittadinanza”.</p>
    <p>Ma in politica la mera <hi rend="#b">somma algebrica</hi> non vale. “Non è sommando le desinenze che si arriva ad un monocolore”, spiega a <hi rend="#i">ilfattoQuotidiano.it</hi><hi rend="#b">Alessandra Ghisleri</hi>, sondaggista autorevole di <hi rend="#i">Euromedia Research</hi>, molto vicina a <hi rend="#b">Silvio Berlusconi</hi>. E se sommare non basta, quanto vale un’operazione del genere? “Quello che può cambiare è in termini di posizionamento – risponde <hi rend="#b">Antonio Noto</hi> di <hi rend="#i">Ipr Marketing</hi> -. Quando un partito da una parte aggrega nuovo consensi , dall’altra rischia di perdere il proprio elettorato storicizzato. Quindi, solo il<hi rend="#b"> saldo finale</hi> dei due flussi potrà farci comprendere il risultato di questa operazione”.</p>
    <p>Un’operazione che fra Palazzo Chigi e Largo del Nazareno studiano da settimane. Perché il rischio<hi rend="#b"> elezioni anticipate</hi> è sempre dietro l’angolo, ed è necessario farsi trovare pronti all’appuntamento, qualunque sia il sistema elettorale con cui si tornerà al voto. <hi rend="#b">Consultellum</hi>, <hi rend="#b">Italicum</hi> o <hi rend="#b">Renzellum</hi>, l’ex sindaco di Firenze punta a sfondare il 40%, convinto che il 51% sia un numero “<hi rend="#b">alla nostra portata</hi>”. In un’operazione che porta al partito della “Nazione”, un tempo sognato dai terzopolisti come <hi rend="#b">Pier Ferdinando Casini</hi>. Infatti, annota il direttore di <hi rend="#i">Ipr Marketing</hi>, “l’elemento di comunicazione, fatto che oggi vedo sottovalutato dai principali media, non è tanto che Renzi abbia chiesto di allargare il fronte a Migliore e Romano, ma quanto il fatto che ha detto che il Pd sia destinato a <hi rend="#b">cambiare nome</hi> e si chiamerà partito della Nazione. Un partito della Nazione diventa una sorta di<hi rend="#b"> coalizione</hi> nel partito che aggregherebbe sì l’ala sinistra di Migliore, ma anche l’ala destra di <hi rend="#b">Angelino Alfano</hi>”.</p>
    <p>Eppure la strategia di comunicazione passa anche da quello che Alessandra Ghisleri definisce “un modo più <hi rend="#b">friendly</hi> di veicolare il suo messaggio politico, come è successo domenica dalla <hi rend="#b">D’Urso</hi>”. “Negli ultimi dieci giorni – continua la sondaggista di <hi rend="#i">Euromedia Research</hi> – Renzi ha scelto un pubblico diverso (è stato da <hi rend="#b">Del Debbio</hi>, da<hi rend="#b"> Porro</hi> e dalla D’Urso), provando a comunicare con quell’elettorato di centrodestra che si è allontanato alle ultime politiche e alle recenti europee, e cercandolo di interessare alla sua politica. Ad esempio, il <hi rend="#b">bonus bebé</hi> di 80 euro, non mi chiedete di quale governo, ma fu uno dei cavalli dei battaglia di Silvio Berlusconi”.</p>
    <p>A ciò si aggiunge un altro elemento: ad oggi il primo partito in Italia è quello del <hi rend="#b">non voto</hi>, che si aggira tra il 30 e il 35%. Ed è anche a questo contenitore, aggiunge Ghisleri, che si starebbe rivolgendo Matteo Renzi: “Una fetta di elettorato rimasta lontano dalle urne perché alle precedenti consultazioni non aveva trovato un <hi rend="#b">riferimento forte</hi>”.</p>
    <p>Uno scenario, questo, che potrebbe presentarsi alle <hi rend="#b">prossime elezioni</hi>. Con un centrodestra <hi rend="#b">in disfacimento</hi> e che perde consensi giorno dopo giorno, il potenziale elettorato moderato potrebbe prendere in considerazione il Pd di Renzi. Spiega <hi rend="#b">Fabrizio Masia</hi> di <hi rend="#i">Emg</hi>: “Bisognerà capire cosa faranno le forze di opposizioni: quale sarà la tavola programmatica del centrodestra? In che modo si coalizzerà il <hi rend="#b">centrodestra</hi>? Può anche succedere, infatti, che il suo elettorato si trovi spaesato, non essendoci una proposta forte, e che quindi possa presentarsi una<hi rend="#b"> forte astensione</hi> del popolo di centrodestra”.</p>
    <p>E non finisce qui. Perché il partito “totale” di Renzi aprirebbe uno spazio anche<hi rend="#b"> a sinistra</hi>. “Secondo i nostri studi”, conclude sempre Ghisleri, “gran parte dell’elettorato del Pd si pone delle domande su determinate questioni e si riconosce maggiormente sulle posizioni di Sel, <hi rend="#b">Ferrero</hi> e <hi rend="#b">Landini</hi> che in quelle di Renzi. Stia attento, le ho detto Landini, non il sindacato. Il 25% è il partito che ha votato per <hi rend="#b">Bersani</hi>. Il rischio del premier è di perdere una forza propulsiva che gli ha permesso di scalare il partito”. La <hi rend="#b">scissione</hi> da parte della sinistra interna è dietro l’angolo?</p>
    <p>
      <hi rend="#i">Twitter: @GiuseppeFalci</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>