<doc sitename="Il Fatto Quotidiano" title="Forza Italia a picco nei sondaggi. Via simbolo e solo liste civiche alle amministrative? Brunetta: &quot;Non esiste&quot; - Il Fatto Quotidiano" author="F Q" date="2016-01-03" url="http://www.ilfattoquotidiano.it/2016/01/03/forza-italia-a-picco-nei-sondaggi-via-simbolo-e-solo-liste-civiche-brunetta-non-esiste/2346985/" hostname="ilfattoquotidiano.it" description="Forza Italia sotto la fatidica soglia del 10%. Quello che fino a qualche anno fa era assolutamente impensabile ora è realtà, almeno stando ai sondaggi della Lorien Consulting resi noti il 31 dicembre scorso. Il partito di Berlusconi al 9% su scala nazionale, con la Lega di Salvini al 16%. Un quadro sconfortante per il …" categories="Politica" tags="Forza Italia;Liste Civiche;Renato Brunetta;Silvio Berlusconi;Sondaggi Elettorali" fingerprint="1cf68256a1fed30c">
  <main>
    <head rend="h1">Forza Italia a picco nei sondaggi. Via simbolo e solo liste civiche alle amministrative? Brunetta: “Non esiste”</head>
    <graphic src="https://st.ilfattoquotidiano.it/wp-content/uploads/2015/11/Berlusconi-Brunetta-675.jpg"/>
    <p><hi rend="#b">Forza Italia</hi> sotto la fatidica soglia del 10%. Quello che fino a qualche anno fa era assolutamente impensabile ora è realtà, almeno stando ai sondaggi della <hi rend="#b">Lorien Consulting</hi> resi noti il 31 dicembre scorso. Il partito di <hi rend="#b">Berlusconi</hi> al 9% su scala nazionale, con la Lega di Salvini al 16%. Un quadro sconfortante per il <hi rend="#b">Cavaliere</hi>, che – stando a quanto riportato da Repubblica – avrebbe pensato a una mossa clamorosa pur di evitare la debacle alle prossime amministrative: togliere il simbolo del partito e candidare i suoi solo con le liste civiche o, in alternativa, nelle liste nominali a supporto dei vari candidati sindaci. Così facendo, è il ragionamento di <hi rend="#b">Berlusconi</hi>, a Roma, <hi rend="#b">Milano</hi>, Torino, <hi rend="#b">Bologna</hi> e Napoli la sua Forza Italia non potrà esser protagonista del tracollo annunciato e dalle conseguenze terribili per il presente e il futuro del <hi rend="#b">movimento</hi>. Con numeri simili, del resto, alle politiche del 2018 Salvini avrebbe gioco facile a candidarsi come padre-padrone di tutto il centrodestra. E questo Berlusconi non vuole accettarlo: rapporto paritario sì,<hi rend="#b"> sottomissione politica</hi> no. E, in tal senso, a poco servono i sondaggi che danno Forza Italia in crescita a Milano qualora venisse candidato il direttore de <hi rend="#i">Il Giornale</hi><hi rend="#b"> Alessandro Sallusti</hi>: con lui gli azzurri potrebbero sfiorare il 16%, comunque a distanza siderale da Giuseppe Sala, avanti con 20 punti di distacco dal giornalista. Difficilissima, come se non bastasse, la situazione a Roma, dove Forza Italia sarebbe relegata sotto al 10% qualora preferisse non presentarsi in proprio per appoggiare la candidatura di <hi rend="#b">Giorgia Meloni</hi>.</p>
    <p>In una situazione di tale portata, poi, non manca l’insofferenza di <hi rend="#b">Salvini</hi>. Che questi numeri li conosce e non esclude di fare tranquillamente a meno dell’alleanza con Berlusconi pur di non sottostare ai giochetti politici degli azzurri. Quadro drammatico chiama mossa clamorosa, insomma. <hi rend="#b">Renato Brunetta</hi>, però, non crede all’ipotesi del ritiro del simbolo di Forza Italia alle amministrative 2016: “Non esiste una cosa del genere” assicura il capogruppo azzurro alla Camera, convinto che “quello che certa stampa scrive è esattamente il contrario di quello che è nell’interesse di Fi. Questa ipotesi – ripete l<hi rend="#b">’ex ministro</hi>– non esiste, soprattutto nei grandi capoluoghi, come Milano e Roma”. Se Brunetta gioca in difesa, c’è chi all’interno del partito prova addirittura il contrattacco: “Il nostro obiettivo è chiaro e dichiarato: riportare FI sopra il 20 %. Livello minimo di un partito popolare e carismatico. Ce la possiamo fare e ce la dobbiamo fare” dice il senatore<hi rend="#b"> Francesco Giro</hi>, che annuncia “fra le cose da fare un video su Berlusconi e il suo credo politico. Una testimonianza sorprendente che dimostra la sua straordinaria lungimiranza politica che solo i veri leader posseggono”. Un contropiede, quello tentato da <hi rend="#b">Giro</hi>, con retrogusto sin troppo ardito. Specie a leggere i sondaggi che mortificano il Cavaliere e ciò che rimane del suo partito.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>