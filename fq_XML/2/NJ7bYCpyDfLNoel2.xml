<doc sitename="Il Fatto Quotidiano" title="Berlusconi: &quot;Siamo per il reddito di cittadinanza come il M5s: cittadini poveri sopravvivono solo con la carità&quot; - Il Fatto Quotidiano" author="F Q" date="2016-12-22" url="http://www.ilfattoquotidiano.it/2016/12/22/berlusconi-siamo-per-il-reddito-di-cittadinanza-come-il-m5s-cittadini-poveri-sopravvivono-solo-con-la-carita/3277656/" hostname="ilfattoquotidiano.it" description="Silvio Berlusconi a favore del reddito di cittadinanza “come il M5s”. A dichiararlo è stato lo stesso ex Cavaliere durante la presentazione del libro di Bruno Vespa del 21 dicembre scorso. “Noi con i 5 stelle condividiamo l’idea perché ci sono 4 milioni e 600mila cittadini nella povertà e solo con la carità possono sopravvivere”. E …" categories="Politica" tags="Reddito Cittadinanza;Silvio Berlusconi" fingerprint="b3cb9a4e9b4ff4ec">
  <main>
    <head rend="h1">Berlusconi: “Siamo per il reddito di cittadinanza come il M5s: cittadini poveri sopravvivono solo con la carità”</head>
    <graphic src="https://st.ilfattoquotidiano.it/wp-content/uploads/2016/12/berlusconi-675-2.jpg"/>
    <p><hi rend="#b">Silvio Berlusconi</hi> a favore del reddito di cittadinanza “come il M5s”. A dichiararlo è stato lo stesso ex Cavaliere durante la presentazione del libro di <hi rend="#b">Bruno Vespa </hi>del 21 dicembre scorso<hi rend="#b">.</hi> “Noi con i 5 stelle condividiamo l’idea perché ci sono 4 milioni e 600mila cittadini nella povertà e solo con la carità possono sopravvivere”. E ha concluso: “L’aiuto a queste persone dovrebbe costare 16 miliardi”.</p>
    <p>Il reddito di cittadinanza è uno dei punti del programma M5s e gli stessi grillini hanno presentato una proposta di legge sull’argomento in Parlamento. Oggi a ribadire l’apertura sul tema è stato <hi rend="#b">Simone Furlan</hi>, membro dell’ufficio di presidenza di Forza Italia: “Sosteniamo la proposta del nostro presidente <hi rend="#b">Silvio Berlusconi</hi>: in Italia occorre istituire il reddito di cittadinanza per dare una risposta concreta a tutti i cittadini che vivono una condizione di povertà. Forza Italia si conferma, ancora una volta, l’unica forza politica che ha a cuore i problemi veri del Paese. Mentre Renzi e il Pd giocano al governo-fotocopia, noi pensiamo agli italiani, guidata dalla saggezza del nostro presidente”.</p>
    <p><ref target="http://www.ilfattoquotidiano.it/2016/01/13/berlusconi-becchi-mi-ha-mostrato-vero-programma-m5s-vogliono-fare-reddito-cittadinanza-con-tassa-di-successione/2373253/">A gennaio scorso in realtà Berlusconi aveva criticato fortemente la proposta dei grillini. </ref>“Imperativo è <hi rend="#b">battere il M5s</hi>“, aveva detto durante una riunione dei gruppi Fi. “Ho avuto contatti con Paolo Becchi che mi ha fatto vedere il loro vero programma e ho scoperto, per esempio, che il reddito minimo di cittadinanza pensano di finanziarlo con la tassa di successione: 50 percento dei beni ereditati va agli eredi, 50 allo Stato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>