<doc sitename="Il Fatto Quotidiano" title="Processo escort, pm: &quot;Tarantini indotto da Berlusconi a reclutare donne, trattate come merce&quot; - Il Fatto Quotidiano" author="F Q" date="2015-10-05" url="http://www.ilfattoquotidiano.it/2015/10/05/processo-escort-pm-tarantini-indotto-da-berlusconi-a-reclutare-donne-trattate-come-merce/2098748/" hostname="ilfattoquotidiano.it" description="Erano disposte a passare la notte con Silvio Berlusconi in cambio di un compenso. Donne trattate come merce, “consapevoli di essere oggetto di scelta”. Per la Procura di Bari questa è prostituzione. È “uno spaccato triste”, quello rappresentato dagli atti del processo ‘escort’ sulle serate nelle residenze dell’ex presidente del Consiglio. Per i reati, a vario titolo …" categories="Giustizia" tags="Caso Escort Bari;Escort;Gianpaolo Tarantini;Sabina Began;Silvio Berlusconi" fingerprint="c9fc1622fbea611d">
  <main>
    <head rend="h1">Processo escort, pm: “Tarantini indotto da Berlusconi a reclutare donne, trattate come merce”</head>
    <graphic src="https://st.ilfattoquotidiano.it/wp-content/uploads/2015/10/gianpaolo-tarantini-675.jpg"/>
    <p>Erano disposte a passare la notte con<hi rend="#b"> Silvio Berlusconi</hi> in cambio di un compenso. Donne trattate come merce, “consapevoli di essere oggetto di scelta”. Per la Procura di Bari questa è<hi rend="#b"> prostituzione</hi>. È “uno spaccato triste”, quello rappresentato dagli atti del processo ‘escort’ sulle serate nelle residenze dell’ex presidente del Consiglio. Per i reati, a vario titolo contestati, di associazione per delinquere finalizzata al reclutamento, induzione, favoreggiamento e sfruttamento della prostituzione sono imputate sette persone, i fratelli <hi rend="#b">Gianpaolo</hi> e <hi rend="#b">Claudio Tarantini</hi>, le attrici <hi rend="#b">Francesca Lan</hi>a e <hi rend="#b">Letizia Filippi</hi>, il pr milanese Pierluigi Faraone, l’amico e socio in affari di Tarantini, <hi rend="#b">Massimiliano Verdoscia</hi> e <hi rend="#b">Sabina Began</hi>, la cosiddetta ‘ape regina’ delle feste del premier.</p>
    <p>“Dopo oltre un anno dall’avvio del processo e di una lunga ed estenuante istruttoria, ci tocca oggi l’onere di dimostrare il mercimonio di donne in cambio di vantaggi economici”, ha spiegato il pm <hi rend="#b">Eugenia Pontassuglia</hi> nella requisitoria, parlando di “elementi di prova univoci”, “fatti chiari e una realtà ben delineata fra l’agosto 2008 e il maggio 2009”, con riferimento soprattutto al “rapporto fra Tarantini e Berlusconi”. La Procura di Bari ritiene infatti che “ciascuno dei partecipi (<hi rend="#i">alla presunta associazione per delinquere, ndr</hi>) aveva come obiettivo la realizzazione di scopi personali” e per Tarantini questi si sono concretizzati in “<hi rend="#b">incarichi istituzionali</hi>” (<hi rend="#i">mai ottenuti, ndr</hi>) e poi nella “possibilità di ottenere tramite Berlusconi rapporti di tipo affaristico con la protezione civile e <hi rend="#b">Finmeccanica</hi>, attraverso la prostituzione di giovani donne”.</p>
    <p>Nella ricostruzione dei fatti, basata sulle intercettazioni telefoniche e ambientali, su documenti e testimonianze, la Procura ha sottolineato che “Tarantini veniva indotto a<hi rend="#b"> scegliere</hi> le ragazze da Berlusconi, era lui (<hi rend="#i">l’ex premier, ndr</hi>) indirettamente a reclutarle”, previa “verifica delle <hi rend="#b">caratteristiche fisiche</hi>” (“piccoline” e “non alte”, le voleva il Cav) e successivamente dando “istruzioni sull’atteggiamento da tenere e sull’abbigliamento da indossare” in una “affannosa ricerca di ragazze da portare da Berlusconi per soddisfare i suoi desideri”. Dopo averle reclutate, Tarantini e i coimputati le avrebbero indotte a prostituirsi. “A <hi rend="#b">Manuela Arcuri</hi> – ha detto il pm – Tarantini aveva addirittura prospettato, probabilmente millantando, la possibilità di condurre<hi rend="#b"> Sanremo</hi> se avesse accettato l’invito”. L’imprenditore barese avrebbe avuto dunque il ruolo di “<hi rend="#b">intermediario</hi> fra le ragazze e il cliente, l’<hi rend="#b">utilizzatore finale</hi> Silvio Berlusconi”.</p>
    <p>Il pm ha iniziato la requisitoria ricostruendo le singole serate in cui, secondo l’accusa, Tarantini e altre sei persone, avrebbero portato escort nelle residenze dell’ex presidente del Consiglio. La prima cena si era tenuta a Palazzo Grazioli il <hi rend="#b">5 settembre 2008</hi>.: quella sera c’era stato uno “scambio di effusioni e baci in camera da letto” fra Silvio Berlusconi e tre ragazze,<hi rend="#b"> Vanessa Di Meglio</hi>, <hi rend="#b">Sonia Carpentone</hi> e <hi rend="#b">Roberta Nigro</hi>. È il primo dei 27 episodi contestati dalla Procura. “Quell’estate – ha detto l’accusa – Tarantini aveva affittato una villa in Sardegna per entrare nell’entourage di Berlusconi e ci era riuscito”. Il <hi rend="#b">30 agosto</hi>, insieme con Sabina Began, avrebbe organizzato una cena a casa dell’ex premier per il successivo 5 settembre, alla quale parteciparono fra gli altri <hi rend="#b">George Clooney</hi> ed <hi rend="#b">Eva Cavalli</hi>. Le altre serate, da quella del 23 settembre 2008 a Palazzo Grazioli alla cena del 3 maggio 2009 ad <hi rend="#b">Arcore</hi>, saranno discusse nella prossima udienza. Il Tribunale ha inoltre calendarizzato le successive date previste per le discussioni dei difensori fino alla sentenza per i giorni <hi rend="#b">26 ottobre</hi> e <hi rend="#b">9 novembre</hi>.</p>
    <p><ref target="http://www.ilfattoquotidiano.it/2015/10/05/escort-bari-casa-da-14-milioni-pagata-da-berlusconi-per-sabina-began/2096582/">Capitolo Began: dall’udienza è emerso che l’appartamento da 1,4 milioni di euro da lei acquistato sarebbe stato pagato, in realtà, proprio da Berlusconi</ref>. Quattro bonifici – ha ricostruito il maggiore della Guardia di Finanza </p>
    <p><hi rend="#b">Pietro Sorbello</hi>– fra agosto e novembre 2011 sono transitati da un conto corrente intestato al Cavaliere su quello di una società, la “</p>
    <p><hi rend="#b">Moon and Star srl</hi>“, della quale l”ape regina’ deteneva quote. L’investigatore ha riferito in aula che il Nucleo di Polizia valutaria di cui all’epoca faceva parte, stava svolgendo accertamenti su numerose segnalazioni per operazioni sospette riguardanti</p>
    <p><hi rend="#b">politici</hi>, fra i quali Berlusconi. È così che hanno scoperto i quattro bonifici che hanno consentito alla “Moon and Star” di cui Sabina Began era socia di acquistare l’immobile nel centro di</p>
    <p><hi rend="#b">Roma</hi>, proprio nel periodo in cui la Procura di Bari indagava sulle feste a casa dell’ex Cavaliere. La requisitoria, iniziata con la ricostruzione del primo dei 27 episodi ricostruiti dall’accusa a Palazzo Grazioli, Arcore e Villa Certosa, proseguirà il prossimo</p>
    <p><hi rend="#b">19 ottobre</hi>.</p>
    <p>
      <ref target="http://www.ilfattoquotidiano.it/2015/11/13/processo-escort-giampaolo-tarantini-condannato-a-7-anni-e-10-mesi/2216488/">Il 13 novembre 2015 il Tribunale di Bari ha assolto Letizia Filippi, fra gli altri, da ogni accusa.</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>