<doc sitename="Il Fatto Quotidiano" title="Le infinite vie di Berlusconi: da Linate al Ponte sullo Stretto, scatta la gara per intitolargli strade e opere (anche quelle che non esistono) - Il Fatto Quotidiano" author="F Q" date="2023-06-19" url="https://www.ilfattoquotidiano.it/2023/06/19/le-infinite-vie-di-berlusconi-da-linate-al-ponte-sullo-stretto-scatta-la-gara-per-intitolargli-vie-e-opere-anche-quelle-che-ancora-non-esistono/7199801/" hostname="ilfattoquotidiano.it" description="L'aeroporto e il ponte che non c'è, ma anche vie, terrazze e stadi. Il centrodestra scatenato, compreso Formigoni" categories="Politica" tags="Silvio Berlusconi" fingerprint="ebe8020b3d07e03d">
  <main>
    <head rend="h1">Le infinite vie di Berlusconi: da Linate al Ponte sullo Stretto, scatta la gara per intitolargli strade e opere (anche quelle che non esistono)</head>
    <graphic src="https://st.ilfattoquotidiano.it/wp-content/uploads/2023/06/17/med-1200x630-3-690x362.jpg"/>
    <p>Linate? No, <hi rend="#b">meglio Malpensa</hi>. E allora il <hi rend="#b">Ponte sullo Stretto</hi>? È passata giusto una settimana dalla <hi rend="#b">morte</hi> di <hi rend="#b">Silvio Berlusconi</hi> e sindaci, ex sindaci e presidenti di regione (di centrodestra) fanno a gara per intitolare alla sua <hi rend="#b">memoria </hi>pubbliche infrastrutture. Esistenti e non, poco importa. Una gara che sembra sia appena iniziata, considerando l’escalation. Secondo il sindaco di Apricena <hi rend="#b">Antonio Potenza</hi>, nonostante piazza Duomo piena per metà durante i <hi rend="#b">funerali di Stato</hi>, si tratta di “cristallizzare l’<hi rend="#b">ondata di affetto</hi> nei confronti dello statista”. Ed è proprio la cittadina in provincia di Foggia ad accaparrarsi l’onore del <hi rend="#b">primato</hi><hi rend="#b">toponomastico</hi>, decretando l’addio al nome di <hi rend="#b">via Monza</hi>, che sarà intitolata al leader di Forza Italia.</p>
    <p>A seguire si è fatto sentire l’ex primo cittadino di Milano <hi rend="#b">Gabriele Albertini</hi> con la proposta dell’<hi rend="#b">aeroporto di Linate</hi>, accolta “con grande interesse” dal <hi rend="#b">ministero delle Infrastrutture</hi>, fanno sapere dal dicastero guidato da <hi rend="#b">Matteo Salvini</hi>. “Se si scegliesse un aeroporto sarebbe<hi rend="#b"> più adeguato Malpensa</hi>“, ha ribattuto l’ex presidente di Regione Lombardia <hi rend="#b">Roberto Formigoni</hi>, condannato in via definitiva a 5 anni e 10 mesi per <hi rend="#b">corruzione</hi>. “Mentre Linate esiste da cent’anni, il moderno Malpensa lo <hi rend="#b">abbiamo fatto io e Berlusconi</hi>, lui da presidente del Consiglio, io da presidente di Regione – ha spiegato motivando l’azzardo – Quindi era il suo aeroporto, oltre che il mio”. E se Malpensa proprio no, come dimenticare i successi con il <hi rend="#b">Milan</hi>: “Penserei – ha aggiunto – anche allo stadio di San Siro”.</p>
    <p>E poi, come trascurare il <hi rend="#b">vantaggio</hi> del più semplice aggiramento delle regole? “A differenza di una via o una piazza, non ci sono regole su quanti anni devono passare dalla morte, quindi non sarebbe necessaria alcuna <hi rend="#b">deroga</hi>. Basta una decisione dell’amministrazione”, ha spiegato Formigoni lo scorso 17 giugno, dopo che il sindaco <hi rend="#b">Giuseppe Sala</hi> aveva fatto sapere di <hi rend="#b">non essere intenzionato</hi> a chiedere una deroga alla regola dei dieci anni dalla morte per l’intitolazione di una via di Milano al fondatore di Forza Italia.</p>
    <p>E mentre arriva il “sì” appassionato da parte della Giunta regionale lombarda alla proposta di <hi rend="#b">Attilio Fontana</hi> di intitolare all’ex cavaliere il <hi rend="#b">Belvedere</hi> di <hi rend="#b">Palazzo Lombardia</hi>, una ben più avveniristica proposta giunge ad ingrossare le fila dei tributi in lista per l’ex presidente del Consiglio, condannato per frode fiscale: “Io gli intitolerei il <hi rend="#b">Ponte sullo Stretto di Messina”</hi>, ha fatto sapere dagli studi di <hi rend="#i">La7 </hi><hi rend="#b">Matilde Siracusano</hi>, sottosegretaria ai Rapporti con il Parlamento e deputata di <hi rend="#b">Forza Italia</hi>. Del resto, prosegue la sottosegretaria: “È normale che ci siano tanti sindaci e tantissimi cittadini che hanno il desiderio di tributargli una strada, una piazza, un aeroporto. Il presidente Silvio Berlusconi h<hi rend="#b">a fatto tanto bene</hi> a questo Paese e a tanti italiani, non soltanto dal punto di vista politico e imprenditoriale, ma <hi rend="#b">soprattutto</hi> dal punto di vista sociale e umano”. Nella ridda di rilanci, ecco allora l’invito di Formigoni: “Serve fare ordine”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>