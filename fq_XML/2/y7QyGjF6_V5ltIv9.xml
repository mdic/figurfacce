<doc sitename="Il Fatto Quotidiano" title="Zappadu: &quot;Io, salvato da Berlusconi grazie a una legge di Berlusconi&quot; - Il Fatto Quotidiano" author="F Q" date="2015-02-25" url="http://www.ilfattoquotidiano.it/2015/02/25/zappadu-salvato-berlusconi-grazie-legge-berlusconi/1453725/" hostname="ilfattoquotidiano.it" description="Riceviamo e pubblichiamo la lettera del fotografo Antonello Zappadu, prosciolto per prescrizione dalle accuse di violazione di domicilio e della privacy ai danni di Silvio Berlusconi. I fatti risalgono al weekend di Pasqua del 2007, quando il reporter immortalò Berlusconi in compagnia di alcune ragazze nella sua villa di Porto Rotondo, in Sardegna. Secondo l’avvocato dell’ex premier Niccolò …" categories="Media" tags="Antonello Zappadu;Silvio Berlusconi;Villa Certosa" fingerprint="f7c9b3eb514c23b1">
  <main>
    <head rend="h1">Zappadu: “Io, salvato da Berlusconi grazie a una legge di Berlusconi”</head>
    <graphic src="https://st.ilfattoquotidiano.it/wp-content/uploads/2015/02/zappadu-675.jpg"/>
    <p>
      <hi rend="#i">Riceviamo e pubblichiamo la lettera del fotografo Antonello Zappadu, prosciolto per prescrizione dalle accuse di violazione di domicilio e della privacy ai danni di Silvio Berlusconi. I fatti risalgono al weekend di Pasqua del 2007, quando il reporter immortalò Berlusconi in compagnia di alcune ragazze nella sua villa di Porto Rotondo, in Sardegna. Secondo l’avvocato dell’ex premier Niccolò Ghedini, quegli scatti – fermati, ad eccezione di poche immagini uscite su Oggi, dal garante della Privacy – costituivano una indebita intromissione nella vita di Berlusconi. E proprio una legge di Berlusconi ha oggi sottratto Zappadu al processo, dopo sette anni e mezzo. Ecco il suo racconto.</hi>
    </p>
    <p>Grazie a <hi rend="#b">Silvio</hi> sono salvo da <hi rend="#b">Silvio</hi>. Dopo <hi rend="#b">2855 giorni</hi> si è conclusa con una prescrizione per decadenza dei termini la mia (dis)avventura nel tribunale di <hi rend="#b">Tempio Pausania</hi> sulle foto del <hi rend="#b">2007</hi>. Ricordate? Quelle che ritraevano <hi rend="#b">Silvio Berlusconi</hi> a Villa Certosa insieme ad un manipolo di (5) ragazze, alcune sulle ginocchia ed altre di contorno, che allietavano quella splendida giornata pre pasquale all’allora ex presidente del consiglio. Le foto furono tempestivamente e preventivamente bloccate dal Garante della privacy, organo, non mi stancherò mai di ricordare, di nomina politica. Oggi potrei dire che è una brutta giornata perché la “prescrizione” giustizia non è, come <hi rend="#b">Pilato</hi> se ne lava le mani. Qualche anno fa dissi al mio avvocato e amico <hi rend="#b">Giommaria Uggias</hi> che avrei rinunciato alla prescrizione e lui dal buon avvocato che è in modo diretto e schietto mi disse: “Non dire coglionate, non si può mai sapere come andrà a finire, se arriviamo alla prescrizione accettala”.</p>
    <p>Mai parole furono così “profetiche”, Giommaria magari crudamente intendeva spiegarmi che la giustizia non è sempre giusta. A Milano, il 1 marzo di due anni fa, nello stesso procedimento il direttore del settimanale <hi rend="#i">Oggi</hi> che acquistò le fotografie veniva condannato per la pubblicazione delle immagini. La condanna prevedeva <hi rend="#b">6 mesi</hi> di gattabuia e <hi rend="#b">10mila euro</hi> di risarcimento. Non so come sia andata in appello, tantomeno se appello ci sia mai stato. Quello che so è che un galantuomo come <hi rend="#b">Pino Belleri</hi> ha subito una condanna ingiusta. La sentenza di Milano “derivava” la sua <hi rend="#i">ratio</hi> da un’altra sentenza del Tribunale di Giustizia di Strasburgo che nel <hi rend="#b">2004</hi> aveva provveduto a condannare il fotografo e un settimanale tedesco per violazione della privacy dopo la pubblicazione di alcune immagini di Augusto Hannover con la sua consorte Carolina di Monaco in vacanza in una località sciistica.</p>
    <p>Non è importante il merito di quel processo, quello che è interessante ricordare è che quella sentenza è stata per me e per tutti i “complici” o sodali dei miei <hi rend="#i">scoop</hi> una spada di <hi rend="#b">Damocle</hi>, un modo di intendere che forse spiega anche perché <hi rend="#b">Corona</hi> si farà il carcere per 13 anni e<hi rend="#b"> Schettino</hi> sta fuori, in rampa di lancio per l’<hi rend="#b">Isola dei famosi</hi>. Curioso il fatto che cinque anni più tardi in un’altra controversia, sempre tra i principi Hannover e i media tedeschi, lo stesso tribunale di Strasburgo si contraddica in maniera netta dichiarando senza alcun dubbio interpretativo che i principi in questione non avessero alcun diritto naturale o di fatto alla “privacy”. In poche parole: “Siete personaggi famosi e quindi tocca a voi stare accorti e riservati”. Era quello che <hi rend="#b">Francesco Pizzetti</hi>, allora garante della privacy, andava dicendo: “Se Berlusconi era visibile ad occhio nudo dal luogo dove il fotografo ha scattato le immagini, non c’è violazione della privacy”.</p>
    <p>Più volte abbiamo chiesto di verificare luoghi e distanze, mai questa richiesta è stata accolta dai giudici, persino dallo stesso Pizzetti che, teoricamente avrebbe dovuto averne certezza assoluta. Insomma, a dirla tutta, non c’è stato nessun processo, nessuna ricerca della verità e tantomeno chiarezza sui limiti o i “diritti” della libertà di stampa e di immagine. Così dopo oltre <hi rend="#b">7 anni e mezzo</hi> si chiude questo capitolo che ha segnato me e tutta la mia famiglia. Mi son dovuto “rifugiare” all’estero non per sfuggire ai processi, come qualcuno vigliaccamente va blaterando, ma perché, dopo quelle esperienze, intorno a me ed ad alcuni miei familiari è stata fatta terra bruciata e stare con mia moglie e i miei due bambini in <hi rend="#b">Colombia</hi> mi ha aiutato e vedere le cose in modo più sereno e distaccato. Quello che mi fa sorridere in questa storia e che grazie a Silvio sono salvo da Silvio, “utilizzando” le sue leggi <hi rend="#i">ad personam</hi> sono e resto senza macchie nel mio certificato penale. Ma, in fondo, anche a lui è andata bene, visto che quelle foto, tutte quelle foto è come se non ci siano mai state. A parte quelle pochissime pubblicate da <hi rend="#i">Oggi</hi>, tutte le altre sono impubblicabili, nessuno potrà mai più vederle, o magari decifrarle e capire meglio perché dovessero venire oscurate con tutto quel clamore e tutta quella urgenza.</p>
    <p>Insomma, siamo tutti contenti. Viva l’Italia.</p>
    <p>
      <hi rend="#b">di Antonello Zappadu</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>