<doc sitename="Il Fatto Quotidiano" title="Berlusconi: &quot;Il centrodestra siamo noi. I ribellisti non hanno mai vinto&quot;. Tajani: &quot;Non abbiamo bisogno di primarie&quot; - Il Fatto Quotidiano" author="F Q" date="2017-09-17" url="http://www.ilfattoquotidiano.it/2017/09/17/berlusconi-il-centrodestra-siamo-noi-i-ribellisti-non-hanno-mai-vinto-tajani-non-abbiamo-bisogno-di-primarie/3861819/" hostname="ilfattoquotidiano.it" description="L’effetto che fa è sempre quello di Ritorno al futuro: sembra il 1996 e invece sono passati più di vent’anni. Dimagrito, truccatissimo, gli occhi minuscoli, un discorso fiume che è durato almeno un’ora e mezzo e che si è esteso dalla geopolitica in Iran ai cagnolini che il “72 per cento delle signore” preferisce alle …" categories="Politica" tags="Silvio Berlusconi" fingerprint="bda612797b2da3ad">
  <main>
    <head rend="h1">Berlusconi: “Il centrodestra siamo noi. I ribellisti non hanno mai vinto”. Tajani: “Non abbiamo bisogno di primarie”</head>
    <graphic src="https://st.ilfattoquotidiano.it/wp-content/uploads/2017/09/berlusconi-675.jpg"/>
    <p>L’effetto che fa è sempre quello di<hi rend="#i"> Ritorno al futuro</hi>: sembra il 1996 e invece sono passati più di vent’anni. Dimagrito, truccatissimo, gli occhi minuscoli, un discorso fiume che è durato almeno un’ora e mezzo e che si è esteso dalla geopolitica in Iran ai cagnolini che il “72 per cento delle signore” preferisce alle signore. Riecco <hi rend="#b">Silvio Berlusconi</hi> che fa tornare tutti più giovani, lui compreso, o almeno così vorrebbe. Di sicuro non molla l’osso all’altro leader ancora aspirante,<hi rend="#b"> Matteo Salvini</hi>: mentre il segretario della <hi rend="#b">Lega Nord</hi> conclude il raduno di Pontida – scalciando giù dal palco <hi rend="#b">Umberto Bossi </hi>– lui interviene alla “kermesse” organizzata da <hi rend="#b">Antonio</hi><hi rend="#b">Tajani</hi>, il più vicino all’ex Cavaliere. Così il maxi-discorso di Berlusconi è innanzitutto la rivendicazione di cos’è la destra. La destra in Italia, dice Berlusconi, siamo noi. Noi, Forza Italia, che – dice Tajani – non abbiamo bisogno di primarie perché abbiamo Berlusconi e “leader si nasce”. Noi, i moderati, “rappresentanti in Italia della grande famiglia popolare europea”. “Solo chi è nel <hi rend="#b">Ppe</hi> vincerà le prossime elezioni in Europa – sottolinea l’ex capo del governo – La sinistra è in crisi ovunque e i <hi rend="#b">populisti</hi>, ma rispetto il popolo e li chiamo <hi rend="#b">ribellisti</hi>, non hanno vinto mai”. E’ il giorno della ripartenza: a parte le foto rubate in <hi rend="#b">Alto Adige</hi>, non si vedeva da mesi. Ma non molla, si diceva: parla di lavoro, di economia, di immigrazione, di Europa, di politica estera. Ma la freccetta mira a un bersaglio in particolare: “Alla <hi rend="#b">Lega</hi> dico che avremo sempre rispetto per le loro idee, ma sappia che il centrodestra l’abbiamo fatto noi e abbiamo sempre avuto il leader per realizzare il programma”. E fa centro: “Berlusconi ha detto ‘il centrodestra sono io’. In democrazia sono i cittadini che decidono chi fa cosa” risponde <hi rend="#b">Matteo Salvini</hi> in una diretta a <hi rend="#i">Radio Padania</hi>. “L’anno prossimo – aggiunge – ci sarà una Pontida di governo”.</p>
    <p>Berlusconi e Salvini, racconta il capo del Carroccio, non si sono mai sentiti negli ultimi giorni. La <hi rend="#b">diffidenza</hi> è reciproca. Berlusconi rasserena gli ospiti di <hi rend="#b">Tajani</hi> che “la Lega ha cambiato opinione sull’euro, non si può uscire dall’euro. Anche questo problema con Salvini sta andando a posto”. Salvini, a Pontida, ribadisce di lavorare a una “alleanza seria e compatta” come quella che ha vinto alle ultime Comunali. “Ma – ha aggiunto – non voglio più vedere i <hi rend="#b">poltronari</hi> di professione alla Alfano, sia chiaro a Berlusconi e alleati”. Di sicuro il leader di Forza Italia è pronto alla campagna elettorale: “Non so se la Corte di Strasburgo arriverà in tempo con una sentenza. Ma Corte o no Corte vi assicuro che<hi rend="#b"> farò la campagna elettorale</hi>“. Ma si aspetta, dice, <hi rend="#b">l’Europa</hi> gli restituisca l’onore “in modo da potermi ripresentare davanti ai cittadini da uomo integro”. </p>
    <p>In ogni caso Berlusconi ci crede. E’ l’anno decisivo, sottolinea, con le Politiche e prima ancora le <hi rend="#b">Regionali</hi> in <hi rend="#b">Sicilia</hi>. Non è un caso che ricordi l’appuntamento di inizio novembre: lì sarà chiaro che se – come dice lui – il centrodestra vincerà, sarà la dimostrazione che in alcune zone ha un contributo della Lega Nord pari a zero e quindi sarà un po’ complicato rivendicare la leadership della coalizione. Tra gli avversari Berlusconi indica soprattutto i <hi rend="#b">Cinquestelle</hi> da una parte con il solito discorso che “non hanno mai combinato niente per loro stessi e per il Paese” e dall’altra attaccando per la prima volta <hi rend="#b">Luigi Di Maio</hi>, che ieri ha ufficializzato la propria candidatura alle primarie per il candidato-premier del M5s. “Un giovane – è la definizione di Berlusconi – che mi sembra una <hi rend="#b">meteorina</hi> della politica, che viene bene in tv ma non porta alcun bagaglio per gli italiani”. “Non si fa campagna elettorale con l’età – aggiunge – Per fare il presidente del Consiglio bisogna avere <hi rend="#b">potere decisionale</hi>, grande esperienza”.</p>
    <p>Quanto al programma, sui <hi rend="#b">migranti</hi> Berlusconi non rinuncia a paragonare quanto sta facendo il <hi rend="#b">governo Gentiloni</hi> e il ministro dell’Interno Marco Minniti a ciò che facevano i governi di centrodestra con <hi rend="#b">Gheddafi</hi>: “Noi abbiamo fatto accordi con Gheddafi per fermare i migranti. Il governo ha seguito il nostro esempio, ma molto in ritardo”. E, con parole diverse, ribadisce il concetto renziano (e prima ancora leghista) dell’aiuto a casa loro: “Abbiamo un assaggio dell’immigrazione di massa, poca cosa di quello che potrebbe accadere. L’unico modo per fermare questo flusso è <hi rend="#b">un grande Piano Marshall</hi> per aiutare i Paesi d’origine. E’ <hi rend="#b">l’appello</hi> che lancio a tutti i Paesi, mettere <hi rend="#b">somme importanti</hi> per lo sviluppo di questi Paesi”. Ovviamente anche ai tempi dei governi del centrodestra i fondi per la cooperazione internazionale erano ai minimi termini.</p>
    <p>Economia? Il baule del repertorio è sempre aperto: “Il nostro programma è sempre quello di <hi rend="#b">meno tasse per famiglie</hi>, partite Iva e imprese, in modo da dare più lavoro, secondo gli insegnamenti di <hi rend="#b">Reagan</hi> e <hi rend="#b">Thatcher</hi>. Siamo vicini con la Lega su <hi rend="#b">flat tax</hi>, io sono per il 25 per cento”. E per avviare le nuove attività “basta con autorizzazioni preventive: chi vuole aprire un negozio, un bar, o <hi rend="#b">costruire un immobile</hi> può farlo con una semplice autocertificazione di rispetto delle regole”. Frase un po’ scivolosa al tempo del <hi rend="#b">terremoto</hi> a <hi rend="#b">Ischia</hi> e dell’<hi rend="#b">alluvione di Livorno</hi>.</p>
    <p>L’ex presidente del Consiglio ha annunciato anche di voler alzare a <hi rend="#b">8mila euro il limite del contante</hi> e la chiusura “reale” di <hi rend="#b">Equitalia</hi>, ricordando che “Renzi ha solo cambiato nome”. Quindi <hi rend="#b">pensione minima a 1000 euro</hi>, per 13 mensilità. <hi rend="#b">Povertà</hi>: “A chi vive di carità assicureremo tutto il necessario. Penso anche a <hi rend="#b">una pensione</hi> alle nostre mamme: abbiamo fatto i conti e lo possiamo fare”. Sulla giustizia pare invece arrivato un po’ in ritardo: “Proponiamo la <hi rend="#b">riforma della giustizia</hi>, la <hi rend="#b">separazione tra pm e giudici</hi> e <hi rend="#b">revisione delle intercettazioni</hi>. Basta con la lungaggini dei tempi. Dobbiamo pretendere tempi europei”. Mentre l’ultimo occhiolino è per il movimento animalista di <hi rend="#b">Michela Vittoria</hi><hi rend="#b">Brambilla</hi>: “Secondo alcuni sondaggi, complice l’anonimato, ho verificato che il 72 per cento delle signore preferisce il proprio cagnolino al proprio coniuge”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>