<doc sitename="Il Fatto Quotidiano" title="Sold-out a Monza per la prima edizione del Trofeo Berlusconi. In tribuna anche Marta Fascina" author="F Q" date="2023-08-08" url="https://www.ilfattoquotidiano.it/2023/08/08/sold-out-a-monza-per-la-prima-edizione-del-trofeo-berlusconi-in-tribuna-anche-marta-fascina-pier-silvio-laffetto-della-gente-e-bellissimo/7256612/" hostname="ilfattoquotidiano.it" description="Pier Silvio: &quot;L’affetto della gente è bellissimo&quot;" categories="Attualità" tags="Pier Silvio Berlusconi;Silvio Berlusconi" fingerprint="49e2124eb32cc439">
  <main>
    <p>C’è anche la deputata <hi rend="#b">Marta Fascina</hi> all’U-Power Stadium di Monza, per la prima edizione del <hi rend="#b">Trofeo Silvio Berlusconi</hi>, in memoria del fondatore di <hi rend="#b">Forza Italia.</hi> Si tratta della prima uscita pubblica fuori dalla villa di <hi rend="#b">Arcore</hi> per la compagna dell’ex premier, scomparsa dai radar dal giorno del funerale. In tribuna autorità, Fascina è seduta di fianco a un posto vuoto, occupato da una maglia numero 1, intitolata a Berlusconi. Due posti più in là <hi rend="#b">Pier</hi><hi rend="#b">Silvio</hi>, secondogenito di Berlusconi e presidente di <hi rend="#i">Mediaset</hi>, osserva ciò che accade sul terreno di gioco tra Monza e Milan, i due grandi amori calcistici del padre. Seppur a qualche metro di distanza, la presenza dei due insieme nella tribuna dello stadio brianzolo mette un freno alle <ref target="https://www.ilfattoquotidiano.it/2023/07/06/il-testamento-di-berlusconi-2-documenti-dal-notaio-e-uno-consegnato-ieri-da-marta-fascina/7220045/"> polemiche nate dopo l’apertura del testamento del Cavaliere</ref>.</p>
    <p>Prima della partita, Pier Silvio è intervenuto ai microfoni di <hi rend="#i">Mediaset:</hi> “È molto <hi rend="#b">emozionante.</hi> Mio papà ci ha abituato a dei miracoli, questa cosa non va dimenticata. L’affetto della gente è una sensazione bellissima. Per noi figli è una cosa bellissima, una prova della grandezza di mio padre, della sua <hi rend="#b">umanità</hi> e dell’affetto che ha dato all’Italia e agli italiani”. “Il Trofeo Silvio Berlusconi è il giusto omaggio a Silvio che ha sempre amato i colori rossoneri – ha sottolineato <hi rend="#b">Paolo</hi><hi rend="#b">Scaroni</hi>, presidente del Milan – costruendo con la sua passione e determinazione il mito di un Club leggendario per il calcio mondiale”. Silvio Berlusconi “è la storia del Milan e del Monza e l’ideazione del Trofeo Silvio Berlusconi ne è la naturale conseguenza – ha concluso l’amministratore delegato del Monza, <hi rend="#b">Adriano</hi><hi rend="#b">Galliani</hi> – non potevamo che celebrare e ricordare così il nostro amato presidente”. Allo stadio sono presenti 1<hi rend="#b">7mila tifosi</hi>, un <hi rend="#b">sold</hi>–<hi rend="#b">out</hi> che segna il nuovo record della storia del Monza calcio.</p>
  </main>
  <comments/>
</doc>