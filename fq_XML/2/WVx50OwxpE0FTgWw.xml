<doc sitename="Il Fatto Quotidiano" title="Ruby ter, Olgettine a B: &quot;Ci servono soldi&quot; Lui: &quot;Ma vi ho pagato i mobili di casa&quot; - Il Fatto Quotidiano" author="F Q" date="2015-07-03" url="http://www.ilfattoquotidiano.it/2015/07/03/ruby-ter-olgettine-a-b-ci-servono-soldi-lui-ma-vi-ho-pagato-i-mobili-di-casa/1838881/" hostname="ilfattoquotidiano.it" description="Chiedono soldi per viaggi, per l’hotel, per vivere. Lui prova a replicare ma alla fine deve capitolare. È un Silvio Berlusconi intimidito e accondiscente quello che la mattina delle 20 giugno 2013 risponde al telefono. Dall’altra parte ci sono Alessandra Sorcinelli e Barbara Guerra, due delle Olgettine: secondo la procura di Milano che ha chiuso l’inchiesta …" categories="Giustizia" tags="Barbara Guerra;Barbara Spinelli;Bunga Bunga;Caso Ruby;Ruby;Silvio Berlusconi" fingerprint="cbca300176287c89">
  <main>
    <head rend="h1">Ruby ter, Olgettine a B: “Ci servono soldi” Lui: “Ma vi ho pagato i mobili di casa”</head>
    <graphic src="https://st.ilfattoquotidiano.it/wp-content/uploads/2015/06/silvio-berlusconi-675.jpg"/>
    <p>Chiedono soldi per viaggi, per l’hotel, per vivere. Lui prova a replicare ma alla fine deve capitolare. È un <hi rend="#b">Silvio Berluscon</hi>i intimidito e accondiscente quello che la mattina delle 20 giugno 2013 risponde al telefono. Dall’altra parte ci sono <hi rend="#b">Alessandra Sorcinelli</hi> e <hi rend="#b">Barbara Guerra</hi>, due delle Olgettine: <ref target="http://www.ilfattoquotidiano.it/2015/06/30/ruby-ter-berlusconi-e-le-olgettine-verso-il-processo-tutti-pagamenti-del-bancomat-umano-alle-testi-pagate-mentire/1830183/">secondo la procura di Milano che ha chiuso l’inchiesta battezzata Ruby ter, le due ragazze avrebbero ricevuto dall’ex cavaliere rispettivamente 237 mila euro e 235 mila euro</ref>. Denaro che il leader di Forza Italia avrebbe elargito tra l’ottobre 2011 e il marzo del 2015.</p>
    <p>Ed è proprio per chiedere soldi che<hi rend="#b"> Guerra</hi> e <hi rend="#b">Sorcinelli</hi> chiamano l’ex premier alle ore 10 e 06 del 20 giugno 2013: la telefonata viene intercettata dalla polizia giudiziaria su delega dei magistrati milanesi, e adesso è stata depositata agli atti dell’inchiesta <hi rend="#b">Ruby ter</hi>, che vede <ref target="http://www.ilfattoquotidiano.it/2015/06/30/ruby-ter-berlusconi-e-le-olgettine-verso-il-processo-tutti-pagamenti-del-bancomat-umano-alle-testi-pagate-mentire/1830183/">indagate 34 persone, compreso lo stesso Berlusconi, individuato come il “ corruttore” delle ragazze, pagate per negare l’esistenza di festini a luci rosse nelle serate di Arcore.</ref></p>
    <p>Ad esordire, come riportato da <hi rend="#i">Repubblica</hi> e<hi rend="#i"> Corriere della Sera</hi>, è la <hi rend="#b">Sorcinelli</hi>. “Perché <hi rend="#b">Radaelli</hi> (Ivo, proprietario della villa da <hi rend="#b">800 mila euro</hi> dove le due ragazze vivono ndr) mi ha detto che non lo devo chiamare, anche alla Barbara”. <hi rend="#b">Berlusconi</hi> prova a mettere le mani avanti: “Dunque sta a sentire: intanto ho firmato per Radelli un visto da <hi rend="#b">160 mila euro per gli arredi</hi> della casa di Barbara”. “No, ma cosa stai dicendo”. “Non è casa mia quella”, dice la<hi rend="#b"> Guerra</hi>. L’ex premier replica: “Io adesso gli ho dato il benestare per darvi <hi rend="#b">i soldi</hi> per andare in <hi rend="#b">America</hi>“, dice riferendosi a <hi rend="#b">Giuseppe Spinelli</hi>, il ragioniere che staccava gli assegni alle ragazze. “E invece – replica <hi rend="#b">Sorcinelli</hi> – Spinelli dice di no”. “Ma come no?”.</p>
    <p>A questo punto interviene <hi rend="#b">Barbara Guerra</hi>:”Silvio io sono stanca di essere <hi rend="#b">presa per il culo</hi>! Sono <hi rend="#b">Barbara,</hi> scusami il termine! Adesso sono veramente stanca”. Berlusconi prova a spiegare di avere già aperto il portafogli: “Ho fatto un assegno ieri di<hi rend="#b"> 160 mila euro</hi> per pagare i mobili della casa”. <hi rend="#b">Guerra</hi> però sostiene di non avere visto un euro: “Ascolta non è <hi rend="#b">casa mia quella</hi>, Silvio, sono in mezzo ad una strada ancora, dopo<hi rend="#b"> quattro anni di merda</hi>“. A quel punto l’ex cavaliere accetta di vederle: “Ci vediamo sabato ad Arcore, magari anche di mattina se preferite”. “Ancora per <hi rend="#b">raccontarci barzellette</hi>?”, risponde Guerra, mentre <hi rend="#b">Sorcinelli</hi> fa notare che “il sabato però <hi rend="#b">Spinelli</hi> non c’è, quindi siamo punto e a capo, guarda che noi veramente siamo…scusaci il termine, ma siamo nella merda questa volta, non possiamo neanche prelevare dai nostri conti”. A quel punto <hi rend="#b">Berlusconi</hi> si arrende e chiede istruzioni: “Va bene allora <hi rend="#b">cosa faccio</hi>?”. “Se puoi – risponde <hi rend="#b">Sorcinelli</hi> – chiama subito Spinelli, noi torniamo o stasera o domani da lui. Così già possiamo andare in agenzia, già possiamo prendere<hi rend="#b"> i voli, l’hotel</hi>, tutte le cose, e avere e avere i soldi anche per vivere”. “Va bene- acconsente <hi rend="#b">Berlusconi</hi> – allora chiamo oggi pomeriggio<hi rend="#b"> Spinelli</hi>“. “E gli dici del bonifico? <hi rend="#b">Cinquanta e cinquanta</hi>?”. “Va bene, va bene”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>