<doc sitename="Il Fatto Quotidiano" title="Forza Italia, Berlusconi chiama Alfano: &quot;In politica vince chi non serba rancore&quot; - Il Fatto Quotidiano" author="F Q" date="2016-03-18" url="http://www.ilfattoquotidiano.it/2016/03/18/forza-italia-berlusconi-chiama-alfano-in-politica-vince-chi-non-serba-rancore/2558455/" hostname="ilfattoquotidiano.it" description="Berlusconi chiama Alfano. E Alfano risponde al vecchio padre politico. L’ex cavaliere, prima della sua visita a Palermo, lancia un messaggio a Angelino Alfano in un’intervista al quotidiano La Sicilia: riproporre in Sicilia il modello-Milano, dove Fi e Ncd si sono alleate per sostenere un candidato indipendente. “In politica – premette il presidente di Fi …" categories="Politica" tags="Angelino Alfano;Forza Italia;Nuovo Centrodestra;Silvio Berlusconi" fingerprint="9a29548c9ae0325">
  <main>
    <head rend="h1">Forza Italia, Berlusconi chiama Alfano: “In politica vince chi non serba rancore”</head>
    <graphic src="https://st.ilfattoquotidiano.it/wp-content/uploads/2016/03/berlusconi-alfano-675.jpg"/>
    <p><hi rend="#b">Berlusconi</hi> chiama Alfano. E <hi rend="#b">Alfano</hi> risponde al vecchio padre politico. L’ex cavaliere, prima della sua visita a <hi rend="#b">Palermo</hi>, lancia un messaggio a <hi rend="#b">Angelino Alfano</hi> in un’intervista al quotidiano <hi rend="#i">La Sicilia</hi>: riproporre in Sicilia il modello-Milano, dove <hi rend="#b">Fi</hi> e <hi rend="#b">Ncd</hi> si sono alleate per sostenere un candidato indipendente. “In politica – premette il presidente di <hi rend="#b">Fi </hi>– vince chi non serba rancore. Ncd è un partito costituito da donne e uomini che vengono dal centrodestra, la cui collocazione naturale è con noi. E sono solo felice quando, come a Milano, si creano le condizioni perché i moderati stiano tutti insieme, mi auguro che questo succeda anche in Sicilia”.</p>
    <p>“Micciché – aggiunge il presidente di Fi – sta lavorando per questo, e gli esponenti di <hi rend="#b">Ncd</hi> sanno che questa è per loro l’unica strategia ragionevole. Quindi sono ottimista e so che con i moderati faremo grandi cose. La gente ci chiede di stare uniti, non divisi. La posizione di Ncd a livello nazionale ovviamente mi dispiace, ma ora stiamo parlando della <hi rend="#b">Sicilia</hi>. Mi sta a cuore parlare dei temi siciliani, più che di quelli nazionali. La Sicilia è una regione complessa – continua Berlusconi – fatta di tante anime diverse e con problemi davvero drammatici. Micciché ha guidato in passato Forza Italia e la coalizione ai più grandi successi, ed oggi sta lavorando per tenere tutti uniti. In un grande partito liberale è normale che ci siano opinioni diverse e anche legittime aspirazioni, ma mi pare che Gianfranco sia riuscito ad unire. Oggi tutti i segnali che mi vengono dalla Sicilia mi dicono che nella regione c’è una gran voglia di centrodestra. Che Forza Italia è di nuovo vitale e aggregante”.</p>
    <p>All’ex premier il ministro dell’Interno risponde con una apertura: “Le parole di Berlusconi mi fanno piacere. I fatti ci dimostrano che abbiamo visto giusto e in tempo. Quindi noi di Area popolare non dobbiamo spostarci, al limite possiamo essere raggiunti, perché siamo nella posizione giusta. Noi abbiamo visto giusto e in tempo – aggiunge Alfano – alle parole seguano i fatti, dia il cessate il fuoco a qualche suo giornale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>