<doc sitename="Il Fatto Quotidiano" title="Riabilitato Berlusconi, il nostro Sol dell'avvenire - L'istantanea di Caporale - Il Fatto Quotidiano" author="Antonello Caporale" date="2018-05-12" url="https://www.ilfattoquotidiano.it/2018/05/12/riabilitato-berlusconi-il-nostro-sol-dellavvenire-listantanea-di-caporale/4350668/" hostname="ilfattoquotidiano.it" description="Silvio Berlusconi è riabilitato. La riabilitazione descrive una patologia: il Nostro era interdetto. Le sue funzioni, e le ambizioni, ridotte di grado, la sua reputazione livellata al ribasso, e come conseguenza funzionale la sua ridotta capacità di rappresentare gli altri. E questo come effetto di una sentenza, cioè di una punizione collettiva (in nome del …" categories="L'Istantanea" tags="Forza Italia;Silvio Berlusconi" fingerprint="38ba7b45fbc4d429">
  <main><head rend="h1">Riabilitato Berlusconi, il nostro Sol dell’avvenire – L’istantanea di Caporale</head><graphic src="https://st.ilfattoquotidiano.it/wp-content/uploads/2017/11/29/675-1.jpg"/><p><hi rend="#b">Silvio Berlusconi è riabilitato</hi>. La riabilitazione descrive una <hi rend="#b">patologia</hi>: il Nostro era interdetto. Le sue funzioni, e le ambizioni, ridotte di grado, la sua reputazione livellata al ribasso, e come conseguenza funzionale la sua ridotta capacità di rappresentare gli altri. E questo come effetto di una sentenza, cioè di una <hi rend="#b">punizione collettiva</hi> (in nome del popolo italiano) per via di un reato commesso.</p><p><hi rend="#i">Mai come in questi mesi il Berlusconi interdetto è invece stato presente, attivo, capace, decisore e risolutore di grandi questioni vitali come il governo della Repubblica.</hi></p><p><hi rend="#i">Il capo dello Stato l’ha infatti ricevuto come si conviene a un leader di peso e prestigio e a lui Matteo Salvini si è rivolto affinché concedesse benevolmente il suo placet per far sì che l’Italia potesse avere un esecutivo con gli odiati Cinquestelle. E lui, compassionevole come papa Francesco, ha concesso che i suoi nemici salissero le scale del potere.</hi></p><p><hi rend="#i">Adesso da interdetto passa a riabilitato.</hi></p><p><hi rend="#i">Se le parole avessero un senso, e se la giustizia fosse veramente equa, dovremmo convenire che Silvio Berlusconi ora avanzi di un gradino nella scala della reputazione sociale. </hi></p><p><hi rend="#i">Invece quello che era resta.</hi></p><p><hi rend="#i">Potente prima, e malgrado il principio di realtà, potente ora. Se possibile, come se la riabilitazione non fosse una cicatrice chiusa su una ferita ma un</hi></p><hi rend="#b">premio alla rispettabilità</hi>, ancora più potente.<p><hi rend="#i">Ansiosi e gaudenti, gli ascari di sempre già applaudono felici. Gli avversari, anche quelli più determinati, gli girano al largo per una comprensibile riverenza, stante l’esemplare condotta politica e l’autentica fede mostrata nella democrazia dell’alternanza.</hi></p><p><hi rend="#i">Chi, se non Lui, è il Sol dell’avvenire?</hi></p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>