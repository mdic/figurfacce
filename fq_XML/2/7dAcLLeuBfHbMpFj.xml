<doc sitename="Il Fatto Quotidiano" title="Renzi e Berlusconi, in accordo del Nazareno c'è patto segreto salva-Mediaset - Il Fatto Quotidiano" author="Fabrizio d'Esposito" date="2014-07-26" url="http://www.ilfattoquotidiano.it/2014/07/26/renzi-e-berlusconi-nellaccordo-del-nazareno-ce-il-patto-segreto-salva-mediaset/1072626/" hostname="ilfattoquotidiano.it" description="L’ultimo, decisivo contatto c’è stato nelle ore di sospensione di giovedì scorso a Palazzo Madama, prima dei tumulti e del corteo al Quirinale. Al telefono Matteo Renzi e il suo amico Denis Verdini, lo sherpa berlusconiano dell’inciucio sulle riforme: “Denis, non ci sono alternative al contingentamento, voi ci siete?”. “Matteo, non ti preoccupare, lo voteremo”. …" categories="Politica" tags="Beppe Grillo;Denis Verdini;Gianni Letta;Matteo Renzi;Mediaset;Patto del Nazareno;Silvio Berlusconi" fingerprint="6dce727a6c57223c">
  <main>
    <head rend="h1">Renzi e Berlusconi, in accordo del Nazareno c’è patto segreto salva-Mediaset</head>
    <graphic src="https://st.ilfattoquotidiano.it/wp-content/uploads/2014/01/renzi-berlusconi-640.jpg"/>
    <p>L’ultimo, decisivo contatto c’è stato nelle ore di sospensione di giovedì scorso a <hi rend="#b">Palazzo Madama</hi>, prima dei tumulti e del corteo al <hi rend="#b">Quirinale</hi>. Al telefono <hi rend="#b">Matteo Renzi</hi> e il suo amico <hi rend="#b">Denis Verdini</hi>, lo sherpa berlusconiano dell’inciucio sulle riforme: “Denis, non ci sono alternative al <hi rend="#b">contingentamento</hi>, voi ci siete?”. “Matteo, non ti preoccupare, lo voteremo”. E così è stato. Anche se, quando poi è toccato al capogruppo azzurro al Senato, <hi rend="#b">Paolo Romani</hi>, spiegarlo in aula, decine di forzisti sono andati via per protesta. E’ il <hi rend="#b">patto del Nazareno</hi>, bellezza, e nessuno può farci nulla. Nel marzo scorso, al <hi rend="#b"> Fatto</hi>, il socialista </p>
    <p><hi rend="#b">Rino Formica</hi>, non</p>
    <p><hi rend="#b">Beppe Grillo</hi>, lo definì il patto scellerato Bierre “che sta smontando pezzi di Costituzione come nemmeno</p>
    <p><hi rend="#b">Mussolini</hi>, Napolitano sa che è un golpe?”. Parole sempre più attuali.</p>
    <p><hi rend="#b">Le priorità del Condannato –</hi> Nel venerdì dopo l’<hi rend="#b">Aventino</hi>, i forzisti “nazareni” rivendicano, al pari del premier, la linea dura. Due di loro se la ridono: “E’ stato un trionfo, andiamo avanti sino alla fine”. Più renziani di Renzi. Il patto tra lo Spregiudicato e il Pregiudicato sta ribaltando equilibri e posizioni. Per B. e i suoi, il <hi rend="#b">Senato</hi> non è la parte decisiva del testo scritto e segreto e custodito dai due contraenti del Nazareno.<ref target="http://www.ilfattoquotidiano.it/2014/07/25/berlusconi-ma-che-mimporta-del-senato-laccordo-con-renzi-e-per-italicum-e-giustizia/1071632/"> In ordine d’importanza vengono prima la nuova legge elettorale, l’ Italicum (e il timore diventato retropensiero in questi giorni è che Renzi faccia saltare tutto con un pretesto e vada al voto con un Mattarellum approvato in 15 giorni), la riforma della giustizia (proprio ieri il guardasigilli Orlando ha detto che le sentenze del Condannato non sono “un ostacolo”)</ref>, finanche il delicatissimo dossier televisivo. Al </p>
    <p><hi rend="#b">Fatto</hi>, questo quarto punto, affrontato a quattr’occhi da B. e Renzi nel loro storico incontro nella sede del</p>
    <p><hi rend="#b">Pd</hi>(senza</p>
    <p><hi rend="#i">streaming</hi>, ovviamente) è riferito da più fonti berlusconiane . E’ la garanzia senza scadenze per l’eterno</p>
    <p><hi rend="#b">conflitto d’interessi</hi>dell’ex Cavaliere, quasi ottantenne e sempre più ossessionato dalla “roba” da lasciare ai cinque figli.</p>
    <p><hi rend="#b">Il partito del Biscione –</hi> Tranne Verdini e i suoi, forse più in quota Renzi che B., questo l’ironico paradosso, quello del Nazareno è il patto tra un <hi rend="#b">partito</hi> diventato padronale, il <hi rend="#b">Pd</hi>, e un partito azienda, <hi rend="#b">Mediaset</hi>. Ed è per questo che i mal di pancia di <hi rend="#b">Forza Italia</hi> si possono riassumere in questo lamento: “Abbiamo subìto un accordo voluto dal partito Mediaset”. Il <hi rend="#b">Biscione</hi> vanta fautori di altissimo rango del renzusconismo: l’onnipresente <hi rend="#b">Gianni Letta</hi> (<hi rend="#b"> Panorama</hi> ha rivelato che avrebbe mostrato a B. un sms ricevuto da Renzi: “Il Capo… Un Gigante”), </p>
    <p><hi rend="#b">Fedele Confalonieri</hi>,</p>
    <p><hi rend="#b">Ennio Doris</hi>. Senza dimenticare che, agli inizi di luglio, prima della battaglia del Senato e prima della sentenza d’appello del 18 luglio di assoluzione per</p>
    <p><hi rend="#b">Ruby</hi>, è arrivato l’endorsement di</p>
    <p><hi rend="#b">Pier Silvio B</hi>., vicepresidente di Mediaset: “La crisi che stiamo vivendo è troppo lunga. Non c’è più un minuto da perdere: come italiano e come</p>
    <p><hi rend="#b">imprenditore</hi>, tifo per le riforme subito e per la fretta del governo. Renzi ha una chance unica e una grandissima</p>
    <p><hi rend="#b">responsabilità</hi>. Renzi è il più grande comunicatore dopo mio padre”.</p>
    <p><hi rend="#b">Il risparmio bipartisan –</hi> Nei tre anni del <hi rend="#b">Napolitanistan</hi> e dei governi tecnici, il saggio Confalonieri ha sempre ripetuto all’amico <hi rend="#b">Silvio</hi> che l’inciucio fa bene a Mediaset. L’ultima conferma l’altro giorno, giovedì, quanto il titolo ha avuto la terza migliore performance a <hi rend="#b">Piazza Affari</hi> (+ 6,90 %) e il suo prezzo continua a superare i tre euro abbondanti (3, 286). Ieri invece una <hi rend="#b">flessione</hi>, a causa del superaccordo europeo in casa <hi rend="#b">Sky</hi>. Ma in Italia, Medieset è sempre in una botte di acciaio, non di ferro. Agli inizi di luglio, nella commissione<hi rend="#b"> Trasporti, Poste e Telecomunicazioni</hi>, un documento della Confindustria Radio Tv (formata da tutti i broadcaster nazionali) spinge per il congelamento dell’attuale situazione e difende Mediaset sulla questione della banda a <hi rend="#b">700 megahertz</hi> contro la creazione di nuove reti nell’agenda digitale. Non solo. Il piano delle frequenze, attualmente in una fase di consultazione fino al prossimo settembre, è liquidato come un “vero bluff” dagli esperti del settore. In ogni caso, <hi rend="#b">Rai</hi> e Mediaset risparmieranno 80 milioni di euro nei prossimi cinque anni alla voce canone per le frequenze. Il ministero che se ne occupa è quello dello<hi rend="#b"> Sviluppo Economico</hi>, occupato dall’unica berlusconiana dichiarata del governo Renzi, <hi rend="#b">Federica Guidi</hi>.</p>
    <p><hi rend="#b">Spot, l’ultimo inciucio –</hi> Un altro dossier messo a giacere riguarda la direttiva europea sui <hi rend="#b">tetti pubblicitari</hi> da abbassare alle reti commerciali. Facile immaginare perché non vengano adeguati. Per <hi rend="#b">Mediaset</hi> sarebbero tanti, troppi milioni in meno. Un colpo che non potrebbe permettersi dopo essersi svenata per l’inciucio epocale tra <hi rend="#b">Sky</hi> e <hi rend="#b">Mediaset</hi> sui diritti tv del campionato di calcio di <hi rend="#b">Serie A</hi>, triennio 2015-2018, alla fine di giugno. Alla vigilia la stessa Sky aveva mandato un avvertimento a Renzi: la<hi rend="#b"> Lega Calcio</hi> non favorisca Mediaset. E’ finita con un altro inciucio. Il renzusconismo ha inglobato il conflitto d’interessi alla perfezione.</p>
    <p>
      <hi rend="#b">da Il Fatto Quotidiano del 26 luglio 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>