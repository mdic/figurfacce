<doc sitename="Il Fatto Quotidiano" title="Renzi attacca i pm di Firenze che indagano su stragi di mafia del 1993: &quot;Tesi ridicole&quot;" author="F Q" date="2023-07-13" url="https://www.ilfattoquotidiano.it/2023/07/13/renzi-attacca-i-pm-di-firenze-che-indagano-su-stragi-di-mafia-tesi-ridicola-che-fossero-pro-berlusconi-si-occupino-delle-case-occupate/7228525/" hostname="ilfattoquotidiano.it" description="Una sventagliata di critiche contro il pm che ha chiesto il suo rinvio a giudizio" categories="Politica" tags="Firenze;Marcello DellUtri;Matteo Renzi;Silvio Berlusconi" fingerprint="e7a9f634715903bd">
  <main>
    <head rend="h1">Renzi attacca i pm di Firenze che indagano su stragi di mafia: “Tesi ridicola che fossero pro Berlusconi. Si occupino delle case occupate”</head>
    <graphic src="https://st.ilfattoquotidiano.it/wp-content/uploads/2023/06/10/matteo-renzi-690x362.jpg"/>
    <p>Un<hi rend="#b"> violento attacco</hi> alla <hi rend="#b">procura di Firenze</hi> e un suggerimento molto salviniano. <hi rend="#b">Matteo Renzi</hi> torna ad attaccare i magistrati fiorentini che hanno indagato i suoi <hi rend="#b">genitori</hi>, poi assolti, lui e diversi membri del <hi rend="#b">Giglio Magico</hi>. E ci aggiunge anche un “suggerimento” che ricorda molto certe sparate di un altro Matteo, <hi rend="#b">Salvini</hi>. Il tutto nei giorni del cambio della guardia negli uffici inquirenti di Firenze, dove arriverà un magistrato assai caro al <hi rend="#b">centrodestra</hi>, eletto con il voto irrituale del vicepresidente del Consiglio superiore della magistratura tra <ref target="https://www.ilfattoquotidiano.it/2023/07/13/procura-di-firenze-toghe-progressiste-contro-la-nomina-politica-di-spiezia-preoccupa-la-volonta-di-incidere-su-procedimenti-in-corso/7228380/">le preoccupazioni delle toghe progressiste proprio riguardo ai procedimenti in corso finiti nel mirino di Renzi</ref>.</p>
    <p>“La Procura di Firenze guidata da<hi rend="#b"> Luca Turco</hi> sostiene che le <hi rend="#b">stragi di mafia</hi> del 1993 fossero finalizzare a sostenere <hi rend="#b">Silvio Berlusconi</hi>. Siamo oltre il ridicolo”, scrive Renzi su Twitter accusando i magistrati di inseguire “la <hi rend="#b">visibilità mediatica</hi> dei processi politici”. Poi un nuovo attacco: “Ma nel frattempo decide di non sgomberare un <hi rend="#b">hotel</hi> abusivamente <hi rend="#b">occupato</hi> da cui scompare una bambina di cinque anni”, aggiunge in riferimento alla vicenda di <hi rend="#b">Kata</hi>, la piccola scomparsa circa un mese fa dall’ex Astor in zona Novoli. E quindi continua: “Lo stesso ufficio che anziché occuparsi dei reati commessi a Firenze nel 2023 sogna di <hi rend="#b">riscrivere la storia</hi> di trent’anni fa – continua il leader di Italia Viva in un crescendo – Mai vista una Procura più <hi rend="#b">delegittimata</hi> e squalificata”.</p>
    <p>La sventagliata di <hi rend="#b">critiche</hi> non è finita: “Inseguono il<hi rend="#b"> fantasma di Berlusconi</hi> e non toccano il <hi rend="#b">racket</hi> delle occupazioni abusive. Ma non si rendono conto che sta diventando <hi rend="#b">imbarazzante</hi> prima che incredibile?”, conclude Renzi. L’obiettivo degli strali di Renzi è il procuratore aggiunto <hi rend="#b">Luca Turco</hi> – titolare del fascicolo sulle stragi insieme a Luca Tescaroli – che <ref target="https://www.ilfattoquotidiano.it/2021/10/19/chiusa-linchiesta-sulla-fondazione-open-era-diretta-da-renzi-indagate-4-societa-e-11-persone-anche-boschi-e-lotti-tutte-le-accuse/6360830/">ha chiesto il rinvio a giudizio dello stesso leader di Italia Viva (che lo ha denunciato più volte, sempre senza successo) e del suo Giglio magico nel procedimento sulla fondazione Open</ref>.</p>
    <p>Il tweet arriva nel giorno in cui è diventata nota la <ref target="https://www.ilfattoquotidiano.it/2023/07/13/stragi-del-1993-perquisizione-della-dia-a-casa-dellutri-le-bombe-servivano-per-indebolire-ciampi-e-favorire-lascesa-di-forza-italia/7227738/"> perquisizione nella casa di Marcello Dell’Utri</ref>, indagato come presunto mandante delle</p>
    <p><hi rend="#b">stragi di Cosa nostra</hi>del</p>
    <p><hi rend="#b">1993</hi>(in concorso con Berlusconi, deceduto lo scorso 12 giugno). Nell’abitazione del fondatore di</p>
    <p><hi rend="#b">Forza Italia</hi>si sono presentati gli uomini delle Direzioni investigative antimafia di Firenze e Milano su mandato dei pm del capoluogo toscano.</p>
    <p>L’attacco di Renzi, tra l’altro, arriva a pochi giorni dalla nomina – contestata dalla corrente progressista di Area – di <hi rend="#b">Filippo Spiezia</hi>, membro italiano di Eurojust, a <hi rend="#b">procuratore capo </hi>degli uffici fiorentini approvata lo scorso 5 luglio dal Consiglio superiore della magistratura. <ref target="https://www.ilfattoquotidiano.it/2023/07/05/ancora-uno-scandalo-al-csm-alla-procura-di-firenze-va-il-pm-gradito-a-destre-e-renzi-decisivo-il-voto-di-pinelli-avvocato-di-bianchi-nel-caso-open/7218703/">La vicenda ha sollevato uno scandalo politico per lo strappo istituzionale del vicepresidente dell’organo Fabio Pinelli</ref>, avvocato di nomina leghista, che ha scelto – violando la prassi seguita fino a quel momento – di esprimere il proprio voto in favore di Spiezia, decisivo per farlo prevalere su </p>
    <p><hi rend="#b">Ettore Squillace Greco</hi>, il capo dei pm di Livorno inviso a renziani e centrodestra perché ritenuto vicino ai vertici attuali dell’ufficio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>