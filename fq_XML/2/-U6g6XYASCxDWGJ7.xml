<doc sitename="Il Fatto Quotidiano" title="Renzi con Marina Berlusconi sull'attacco alla magistratura: &quot;Rispetto umano e politico, non mi è piaciuta la risposta di Giorgia Meloni&quot; - Il Fatto Quotidiano" author="Franz Baraggino" date="2023-07-19" url="https://www.ilfattoquotidiano.it/2023/07/19/renzi-con-marina-berlusconi-sullattacco-alla-magistratura-rispetto-umano-e-politico-non-mi-e-piaciuta-la-risposta-di-giorgia-meloni/7235095/" hostname="ilfattoquotidiano.it" description="“A me non è piaciuta la risposta che Meloni ha dato su Marina Berlusconi”. Lo dichiara senza mezzi termini Matteo Renzi, intervistato da Bruno Vespa alla rassegna Forum in Masseria a Manduria. Renzi si riferisce alle dichiarazioni della premier che, nel giorno dell’anniversario dalla strage di mafia di Via D’Amelio che costò la vita al …" categories="Politica" tags="Giorgia Meloni;Mafia;Marina Berlusconi;Matteo Renzi;Silvio Berlusconi" fingerprint="e7f2fe24d30fc21d">
  <main>
    <head rend="h1">Renzi con Marina Berlusconi sull’attacco alla magistratura: “Rispetto umano e politico, non mi è piaciuta la risposta di Giorgia Meloni”</head>
    <graphic src="https://st.ilfattoquotidiano.it/wp-content/uploads/2023/07/19/renzi_berlusconi_1200-690x362.jpg"/>
    <p>“A me non è piaciuta la risposta che Meloni ha dato su <hi rend="#b">Marina Berlusconi”</hi>. Lo dichiara senza mezzi termini <hi rend="#b">Matteo Renzi</hi>, intervistato da <hi rend="#b">Bruno Vespa</hi> alla rassegna Forum in Masseria a <hi rend="#b">Manduria</hi>. Renzi si riferisce alle dichiarazioni della premier che, nel giorno dell’anniversario dalla strage di mafia di Via D’Amelio che costò la vita al giudice Paolo Borsellino e ai cinque agenti della scorta, ha preso le distanze dalle accuse che la secondogenita di Silvio Berlusconi <ref target="https://www.ilfattoquotidiano.it/2023/07/19/via-damelio-meloni-rivendica-qui-a-testa-alta-prende-distanze-marina-berlusconi-coalizione/7234281/">ha rivolto alla magistratura</ref>. “Con tutto il rispetto, non posso considerare <hi rend="#b">Marina Berlusconi</hi> un soggetto politico della coalizione”, ha detto Meloni ai giornalisti che le chiedevano un commento <ref target="https://www.ilfattoquotidiano.it/2023/07/17/marina-berlusconi-raccoglie-il-testimone-del-padre-nellattacco-ai-giudici-perseguitato-anche-da-morto-vogliono-solo-infangare/7231541/">alla lettera inviata a il Giornale</ref> in cui la figlia di Berlusconi attacca magistrati e giornalisti che perseguitano il padre “anche da morto” con “l’accusa più delirante, quella di mafiosità”.</p>
    <p>Accuse che invece trovano il sostegno del leader di <hi rend="#b">Italia Viva</hi>. “Enorme quello che sta accadendo: è mai possibile che si possa considerare Berlusconi il mandante delle stragi?”, dice Renzi. “A Berlusconi hanno detto di tutto ma dire una cosa del genere è enorme. Ci crede <hi rend="#b">solo la procura di Firenze</hi>. Legalità è un magistrato che si occupa di far sgomberare un edificio occupato come quello dove è sparito la piccola Kata, non ragionare di Berlusconi capo della mafia”. E aggiunge: “Marina Berlusconi ha il mio <hi rend="#b">rispetto</hi><hi rend="#b">umano e politico</hi> per quello che ha scritto nella sua lettera al Giornale: accanirsi contro un uomo che non c’è più, lo dico io che non l’ho mai votato, è ingiusto. La Procura porti la legalità a Firenze e non si metta a riscrivere la storia per motivi politici contro Berlusconi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>