<doc sitename="Il Fatto Quotidiano" title="Salvini: &quot;A Di Maio offro uno Sforzato, per fare di più&quot;. La replica: &quot;Chi si ostina con 'centrodestra unito' fa danno al Paese&quot; - Il Fatto Quotidiano" author="F Q" date="2018-04-15" url="https://www.ilfattoquotidiano.it/2018/04/15/salvini-di-maio-offro-uno-sforzato-per-fare-di-piu-la-replica-chi-si-ostina-con-centrodestra-unito-fa-danno-al-paese/4294128/" hostname="ilfattoquotidiano.it" description="C’è un bicchiere di passito ad accompagnare le trattative per il governo nella giornata inaugurale del Vinitaly a Verona. Uno Sforzato, colore rosso rubino, prodotto nella zona di Sondrio in Valtellina. Lo offre Matteo Salvini a Luigi Di Maio, metaforicamente, “perché si deve sforzare a fare qualcosa di più”. Ma l’incomunicabilità continua al di là dei …" categories="Politica" tags="Luigi di Maio;Matteo Salvini;Silvio Berlusconi" fingerprint="b8b81a7ce30fc52d">
  <main>
    <head rend="h1">Salvini: “A Di Maio offro uno Sforzato, per fare di più”. La replica: “Chi si ostina con ‘centrodestra unito’ fa danno al Paese”</head>
    <graphic src="https://st.ilfattoquotidiano.it/wp-content/uploads/2018/04/15/salvini-vinitaly-675.jpg"/>
    <p>C’è un bicchiere di <hi rend="#b">passito</hi> ad accompagnare le trattative per il governo nella giornata inaugurale del <hi rend="#b">Vinitaly</hi> a Verona. Uno <hi rend="#b">Sforzato</hi>, colore rosso rubino, prodotto nella zona di Sondrio in <hi rend="#b">Valtellina</hi>. Lo offre <hi rend="#b">Matteo Salvini</hi> a <hi rend="#b">Luigi Di Maio</hi>, metaforicamente, “perché si deve <hi rend="#b">sforzare</hi> a fare qualcosa di più”. Ma l’incomunicabilità continua al di là dei calici di vino, visto che arrivando a Verona il capo politico del<hi rend="#b"> M5s</hi> replica: “Chi si ostina a proporre un centrodestra unito propone una strada <hi rend="#b">non percorribile</hi> e che può fare anche <hi rend="#b">danno</hi>” al Paese. E Di Maio ricorda anche che “l’ipotesi di un governo del cambiamento <hi rend="#b">la proponiamo anche al Pd</hi>“. Se il leader della <hi rend="#b">Lega</hi> cerca di ricucire con i Cinque stelle, nel frattempo palesa l’ennesima<hi rend="#b"> frattura nel centrodestra</hi>. L’ipotesi di un governo autorevole <ref target="https://www.ilfattoquotidiano.it/2018/04/15/siria-berlusconi-al-piu-presto-governo-autorevole-per-mediazione-usa-russia-mosca-sia-visto-come-partner-non-come-avversario/4293769/">lanciata da Silvio Berlusconi sul Corriere della Sera</ref> “per mediare tra Usa e Russia nella crisi siriana” è assolutamente </p>
    <p><hi rend="#b">smentita</hi>da Salvini: “</p>
    <p><hi rend="#b">Mai</hi>“, ha detto prima di entrare nel padiglione del Veneto.</p>
    <p><hi rend="#b">La frattura Salvini-Berlusconi –</hi> “Cosa offrirei a Berlusconi? Un bicchiere di <hi rend="#b">Fanta</hi>. Non è buona <hi rend="#b">ma è tanta</hi>“, replica a una domanda con una <hi rend="#b">battuta</hi> il leader del Carroccio. Che poi ribadisce “il mio obiettivo” di avere un centrodestra <hi rend="#b">unito</hi>, specificando però: “Spero sia l’obiettivo anche degli altri”. Tutte le distanze e discordie con il suo “alleato” Berlusconi emergono se l’argomento è la <hi rend="#b">Siria</hi>. L’ex premier nella sua <hi rend="#b">lettera</hi> al <hi rend="#i">Corriere</hi> parla di una “leale e <hi rend="#b">indiscussa amicizia</hi> prima di tutti verso gli <hi rend="#b">Stati Uniti</hi>“, mentre “la Russia di Putin” è “un partner strategico”. Per Salvini invece la <hi rend="#b">priorità</hi>, appena fatto il governo, è far “saltare le <hi rend="#b">sanzioni</hi> contro Mosca”.</p>
    <p><hi rend="#b">L’incomunicabilità con il M5s – </hi>Se per Berlusconi c’è la Fanta, Salvini un bicchiere di buon vino lo offrirebbe a Di Maio, ma non da bere vis-à-vis: “Non c’è <hi rend="#b">nessun incontro</hi> in programma”. Il leader della Lega arriva alla fiera di <hi rend="#b">Verona</hi> poco dopo le 10.30 avvertendo e, esordendo subito con una metafora enologica, dice: “Un bicchiere di vino <hi rend="#b">lo berrei con tutti</hi>: sono altri che <hi rend="#b">non hanno deciso</hi> che vino bere”. “<hi rend="#b">Sono stufo</hi> – aggiunge poi in diretta Fb – o si fa il governo che è emerso da <hi rend="#b">chi ha vinto le elezioni</hi> o andiamo al voto e non se ne parla più”. Il leader della Lega <ref target="https://www.ilfattoquotidiano.it/2018/04/14/berlusconi-scassa-il-centrodestra-lega-e-meloni-al-governo-fuga-imprese-e-crac-banche-salvini-lui-e-di-battista-uguali/4293044/">si riferisce ancora a Berlusconi e Alessandro Di Battista</ref>: non vuole “perdere tempo” con “questi che si insultano, tu sei brutto, tu sei cattivo, tu sei un </p>
    <p><hi rend="#b">delinquente</hi>, non sei democratico, tu</p>
    <p><hi rend="#b">non sei capace</hi>“.</p>
    <p>“Voglio che sappiate che il M5s è al lavoro per un governo che <hi rend="#b">dia risposte</hi>“, dice invece Di Maio arrivando al Vinitaly. “Un centrodestra unito, come si è visto anche dalle<hi rend="#b"> immagini del Quirinale</hi>, non esiste”, aggiunge, e chi “si ostina a sostenerlo fa un danno” al Paese. “Noi non siamo fermi, lavoriamo per un <hi rend="#b">contratto di governo</hi> sui temi, per capire gli obiettivi comuni tra il programma del M5S e quelli della Lega e del Pd”. Di Maio ricorda che “l’ipotesi di un governo del cambiamento la proponiamo anche al Pd” e fa un appello “al senso pratico” rivolto a tutti: “Non ci si può fermare e <hi rend="#b">bloccarsi</hi> sulle logiche politiche”. Sull’ipotesi di <ref target="https://www.ilfattoquotidiano.it/2018/04/14/casellati-mandato-esplorativo-se-mattarella-chiama-sara-difficile-dire-di-no/4293238/">un mandato esplorativo alla presidente del Senato Elisabetta Casellati</ref> chiosa: “Questo lo decide il presidente”.</p>
    <p><hi rend="#b">Bernini: “Danno lo fanno i veti del M5s” –</hi> A rispondere a Di Maio non è Salvini ma <hi rend="#b">Anna Maria Bernini</hi>, capogruppo di <hi rend="#b">Forza Italia</hi>: “Il centrodestra unito è la <hi rend="#b">coalizione</hi> che ha ottenuto il maggior numero di voti alle ultime elezioni”, afferma. Poi riprende <ref target="https://www.ilfattoquotidiano.it/2018/04/12/consultazioni-bis-la-prima-volta-di-berlusconi-da-gregario-e-al-quirinale-fa-di-tutto-per-uscire-dallombra-di-salvini/4289026/">la battuta di Berlusconi al Quirinale</ref> dicendo che “in democrazia, di cui ci si augura tutti conosciamo almeno l’</p>
    <p><hi rend="#b">abc</hi>“, la maggioranza alle urne è “un impegno assunto verso i cittadini e un preciso obbligo di rappresentanza della fiducia accordata”. “Il vero danno – conclude Bernini – lo produce M5S quando con</p>
    <p><hi rend="#b">veti</hi>e persino insulti e</p>
    <p><hi rend="#b">volgarità</hi>, trasmette al Paese un messaggio di</p>
    <p><hi rend="#b">inutilità</hi>ed impotenza”.</p>
    <p><hi rend="#b">Marcucci: “Di Maio parla di Pd per alzare il prezzo con la Lega” –</hi> Nella bagarre del Vinitaly si inserisce anche <hi rend="#b">Andrea Marcucci</hi>, capogruppo Pd al Senato che interpellato al telefono, commenta l’invito al dialogo che il leader M5s ha rivolto ai dem: “Di Maio insiste con una<hi rend="#b"> vecchia tattica</hi> che non porta da nessuna parte. Chiama in causa il Pd per <hi rend="#b">alzare il prezzo</hi> con la Lega”. “In ogni caso le <hi rend="#b">distanze programmatiche</hi> sono talmente marcate – sostiene Marcucci – da non consentire al Pd nessun sostegno ad un governo Di Maio”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>