<doc sitename="Il Fatto Quotidiano" title="Crozza a Berlusconi: &quot;C'è voluto Matteo Renzi per farci venire nostalgia di lei&quot; - Il Fatto Quotidiano" author="F Q" date="2016-11-30" url="http://www.ilfattoquotidiano.it/2016/11/30/crozza-a-berlusconi-ce-voluto-matteo-renzi-per-farci-venire-nostalgia-di-lei/3226097/" hostname="ilfattoquotidiano.it" description="Copertina di Maurizio Crozza, che apre la nuova puntata di Dimartedì (La7), proponendo uno show pirotecnico su Berlusconi, ospite in studio: “Giova, ma chi c’è lì? Berlusconi? Fammi capire, dal momento che Renzi non poteva venire ha mandato il padre? E’ pazzesco: dopo tutto quello che ha fatto, mai avrei immaginato che la storia l’avrebbe …" categories="La7" tags="La7;Lapo Elkann;Matteo Renzi;Maurizio Crozza;Referendum Costituzionale 2016;Silvio Berlusconi" fingerprint="e19e78760c5f80b9">
  <main>
    <p>Copertina di <hi rend="#b">Maurizio Crozza</hi>, che apre la nuova puntata di <hi rend="#b">Dimartedì</hi> (La7), proponendo uno show pirotecnico su <hi rend="#b">Berlusconi</hi>, ospite in studio: “Giova, ma chi c’è lì? Berlusconi? <hi rend="#b">Fammi capire, dal momento che Renzi non poteva venire ha mandato il padre? E’ pazzesco: dopo tutto quello che ha fatto, mai avrei immaginato che la storia l’avrebbe rivalutata così in fretta. C’è voluto Renzi per farci venire nostalgia</hi>. Ma non è che adesso mi ritorna per davvero, eh? A me va bene così com’era: un vecchio saggio fondatore, il nonno che dà buoni consigli. <hi rend="#b">Lei nel centrodestra ha lo stesso ruolo di riferimento che ha Lino Banfi in ‘Un medico in famiglia</hi>’” – continua – “B<hi rend="#b">anfi, però, prima di fare il nonno, faceva i filmetti con le donnine nude. Lei non s’è mai fatto filmare, giusto?</hi> Comunque, pensare che domenica prossima <hi rend="#b">Berlusconi e Travaglio voteranno allo stesso modo</hi> a me manda ai matti. <hi rend="#b">E’ come vedere Marchionne che limona con Landini.</hi> Nemmeno lo sceneggiatore di Avatar avrebbe così tanta fantasia. Però le motivazioni di Berlusconi e Travaglio per il NO sono differenti. <hi rend="#b">Travaglio vota NO perché non gli piace la riforma che presenta Renzi. Berlusconi vota NO perché non gli piace che la sua riforma la presenti Renzi.</hi> In effetti, Renzi poteva almeno citarla”. Il comico poi si sofferma<ref target="http://www.ilfattoquotidiano.it/2016/11/29/lapo-elkann-stampa-usa-arrestato-e-rilasciato-a-ny-per-sequestro-simulato-gli-servivano-soldi-per-droga-e-escort/3224105/"> sulla vicenda di Lapo Elkann</ref>: “Cominciano ad arrestarci i nostri connazionali all’estero, come Lapo Elkann, </p>
    <p><hi rend="#b">uno degli industriali italiani più importanti nel settore strategico delle figure di merda internazionali.</hi>Ha passato 2 notti a New York in un hotel con coca, alcol ed escort transessuali. Fin lì, niente da dire, è il Lapo che tutti conosciamo.</p>
    <p><hi rend="#b">Per la cronaca, Lapo era per il SI’: 15 giorni fa aveva fatto un endorsement per Renzi su Twitter. Segno evidente che Lapo non ha cominciato a sbarellare male solo da ieri</hi>“</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>