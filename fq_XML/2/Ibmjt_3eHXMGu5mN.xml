<doc sitename="Il Fatto Quotidiano" title="Berlusconi: “A Roma voglio Marchini e a Milano ho il nome. Salvini è d'accordo. Poi scherza sulla Pascale: &quot;Torno single&quot; - Il Fatto Quotidiano" author="F Q" date="2015-10-31" url="http://www.ilfattoquotidiano.it/2015/10/31/berlusconi-a-roma-voglio-marchini-e-a-milano-ho-il-nome-salvini-e-daccordo-poi-scherza-sulla-pascale-torno-single/2176216/" hostname="ilfattoquotidiano.it" description="Dalla terrazza di un prestigioso hotel della Capitale, dove si festeggiano i 40 anni dell’ex transfuga Nunzia De Girolamo, il leader di Forza Italia parla a tutto tondo. E in un’intervista concessa a Repubblica spiega le prossime mosse del suo partito a cominciare dalla corsa per il Campidoglio che entra nel vivo dopo le dimissioni …" categories="Politica" tags="Alfio Marchini;Ignazio Marino;Italicum;Lega;Matteo Salvini;Silvio Berlusconi;Unioni Civili" fingerprint="bab6583af466d36d">
  <main>
    <head rend="h1">Berlusconi: “A Roma voglio Marchini e a Milano ho il nome. Salvini è d’accordo. Poi scherza sulla Pascale: “Torno single”</head>
    <graphic src="https://st.ilfattoquotidiano.it/wp-content/uploads/2015/10/silvio-675.jpg"/>
    <p>Dalla terrazza di un prestigioso hotel della <hi rend="#b">Capitale</hi>, dove si festeggiano i 40 anni dell’ex transfuga <hi rend="#b">Nunzia De Girolamo</hi>, il leader di <hi rend="#b">Forza</hi><hi rend="#b">Italia</hi> parla a tutto tondo. E in un’intervista concessa a <hi rend="#i">Repubblica</hi> spiega le prossime mosse del suo partito a cominciare dalla <hi rend="#b">corsa per il Campidoglio</hi> che entra nel vivo dopo le <ref target="http://www.ilfattoquotidiano.it/2015/10/30/ignazio-marino-la-democrazia-si-e-ridotta-ad-eletti-che-ratificano-dal-notaio-scelte-altrui/2174872/">dimissioni del sindaco Ignazio Marino</ref>.</p>
    <p>A detta dell’ex Cavaliere il candidato perfetto del centro-destra è il costruttore romano <hi rend="#b">Alfio</hi><hi rend="#b">Marchini</hi>, una figura “sulla quale si può puntare” perché è popolare: “Piace. Piace soprattutto alle donne”. Dichiarazioni che provocano subito la levata di scudi di <hi rend="#b">Fratelli d’Italia</hi>, come fa notare <hi rend="#b">Giorgia</hi><hi rend="#b">Meloni</hi>, anche lei fra gli invitati: “Siamo il primo partito della coalizione di centro-destra e non siamo disposti in alcun modo a sostenere la corsa di un personaggio che ha partecipato alle <hi rend="#b">primarie del Pd</hi>”. Meglio lavorare su un candidato che unisca il popolo dei moderati, parole che hanno il sapore di un’<hi rend="#b">auto candidatura</hi>, ma sull’argomento Silvio è netto: “La vedo bene in regione, lei sarebbe un buon governatore”.</p>
    <p>Poco importa il fatto che Marchini sia in pole position nella lista dei desideri del <hi rend="#b">Partito</hi><hi rend="#b">democratico </hi>per essere l’uomo del redivivo <hi rend="#b">Partito della Nazione</hi>, magari mascherato in una lista civica, alla amatriciana. Berlusconi non ci pensa e con la testa è già a <hi rend="#b">Milano</hi> dove in primavera si deciderà chi è il successore di <hi rend="#b">Giuliano</hi><hi rend="#b">Pisapia</hi>: “Abbiamo un nome, una figura esterna alla politica di <hi rend="#b">caratura</hi><hi rend="#b">internazionale</hi>. Piace anche a <hi rend="#b">Matteo</hi><hi rend="#b">Salvini</hi>“. Che sia <hi rend="#b">Paolo Scaroni</hi>, come ipotizzato dal quotidiano di famiglia <hi rend="#i">Il Giornale</hi>? “Non dico niente altrimenti lo brucio”.</p>
    <p>E se piace al leader del <hi rend="#b">Carroccio</hi> allora avanti tutta. Tant’è che l’anziano leader ha deciso di schierare il suo partito al fianco della <hi rend="#b">Lega</hi><hi rend="#b">Nord</hi> a partire dalla<hi rend="#b"> manifestazione dell’8 novembre</hi> a <hi rend="#b">Bologna</hi> contro il governo Renzi: “Bisogna tenere il centro-destra unito, anche perché Salvini fa certe fughe in avanti che è meglio stargli dietro. Stiamo già limando i dettagli per una <hi rend="#b">nostra</hi><hi rend="#b">partecipazione</hi> al corteo”. Dal canto suo il leader lumbard dà il benvenuto a Forza Italia ribadendo che la piazza è aperta a tutti “tranne a quanti ancora sostengono il governo Renzi”. A partire dal partito di <hi rend="#b">Angelino</hi><hi rend="#b">Alfano</hi> che però non ci sta a farsi mettere all’angolo e, per voce di <hi rend="#b">Valentina</hi><hi rend="#b">Castaldini</hi>, parte all’attacco: “Andare a Bologna con la Lega certifica il fallimento di Forza Italia che abbraccia <hi rend="#b">posizioni</hi><hi rend="#b">lepeniste</hi> e <hi rend="#b">antieuropee</hi>”.</p>
    <p>Fatto sta che, almeno a parole, la frattura fra i contraenti del<hi rend="#b"> Patto del Nazareno</hi> è insanabile. “Non tornerò a discutere di riforme con <hi rend="#b">Matteo</hi><hi rend="#b">Renzi</hi> – dice l’ex premier – perché non parlo con chi ha deciso la mia espulsione dal <hi rend="#b">Parlamento</hi>”. Una chiusura frutto anche della convinzione che il presidente del consiglio penserà da solo a correggere la <hi rend="#b">riforma</hi><hi rend="#b">elettorale</hi> consegnando il premio di coalizione non al partito, ma alla lista prima classificata: “Renzi cambierà l’<hi rend="#b">Italicum</hi> perché sa bene che non può ripetere la performance delle Europee e con <hi rend="#b">Beppe Grillo</hi> rischia”.</p>
    <p>Infine i <hi rend="#b">diritti civili</hi>, tema che appassiona così poco Berlusconi da infarcirlo di battute. “Torno single così faccio un’unione civile con una miliardaria”, dice commentando l’assenza di <hi rend="#b">Francesca</hi><hi rend="#b">Pascale </hi>dal party perché particolarmente invisa alla festeggiata. “Ma la mia <hi rend="#b">relazione con lei</hi> non è per niente in discussione”, specificherà in un secondo momento. E sull’iter parlamentare del <hi rend="#b">ddl Cirinnà</hi> conferma che lascerà<hi rend="#b"> libertà di coscienza</hi> ai membri del suo gruppo: “Sempre che ne abbiano una”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>