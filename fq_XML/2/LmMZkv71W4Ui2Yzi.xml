<doc sitename="Il Fatto Quotidiano" title="Di Maio al Pd: &quot;Sotterriamo l'ascia di guerra e diamo un governo al Paese&quot; - Il Fatto Quotidiano" author="F Q" date="2018-04-07" url="https://www.ilfattoquotidiano.it/2018/04/07/di-maio-al-pd-sotterriamo-lascia-di-guerra-e-diamo-un-governo-al-paese/4277548/" hostname="ilfattoquotidiano.it" description="“Io non sto rinnegando le nostre idee né le critiche che in più momenti abbiamo espresso anche aspramente nei confronti del Pd, e che anche il Pd non ci ha risparmiato. Credo però che ora il senso di responsabilità nei confronti del Paese ci obblighi tutti, nessuno escluso, a sotterrare l’ascia di guerra“. In un’intervista …" categories="Politica" tags="Forza Italia;Luigi di Maio;Matteo Renzi;Movimento 5 Stelle;PD;Silvio Berlusconi" fingerprint="edb40454e9afad3d">
  <main>
    <head rend="h1">Di Maio al Pd: “Sotterriamo l’ascia di guerra e diamo un governo al Paese”</head>
    <graphic src="https://st.ilfattoquotidiano.it/wp-content/uploads/2018/04/07/Luigi-Di-Maio-675.jpg"/>
    <p>“Io non sto rinnegando le nostre idee né le critiche che in più momenti abbiamo espresso anche aspramente nei confronti del Pd, e che anche il Pd non ci ha risparmiato. Credo però che ora il senso di <hi rend="#b">responsabilità</hi> nei confronti del Paese ci obblighi tutti, nessuno escluso, a <hi rend="#b">sotterrare l’ascia di guerra</hi>“. In un’intervista a <hi rend="#i">La Repubblica </hi>il leader M5S <hi rend="#b">Luigi Di Maio</hi> apre le porte al Partito Democratico. Parole che il reggente <hi rend="#b">Maurizio Martina</hi> accoglie tiepidamente, ma che hanno l’effetto di far emergere le due anime che convivono all’interno dello schieramento dem: se il fronte di stretta osservanza renziana rimane saldo sulle posizioni del no, il partito dei dialoganti <ref target="https://www.ilfattoquotidiano.it/2018/04/07/governo-boccia-pd-da-di-maio-aperture-interessanti-ascoltiamo-le-proposte-del-m5s-arrocco-e-inaccettabile/4277935/">va da Francesco Boccia, che definisce “inaccettabile l’arrocco” e sollecita i colleghi ad “aprire un dialogo”</ref> fino a </p>
    <p><hi rend="#b">Dario Franceschini</hi>, che su</p>
    <p>“Se rimaniamo ognuno sulle proprie posizioni non si va da nessuna parte – è il cuore del discorso del candidato premier del Movimento – Renzi stesso ha ammesso che la buona scuola non ha funzionato del tutto e doveva essere migliorata. Io credo che ci potranno essere molte più convergenze di quel che si crede”. Spiega di aver sentito <hi rend="#b">Maurizio Martina</hi> “in occasione dell’elezione del presidente della Camera ed è sempre stato un confronto franco. Martina è una persona con cui si può parlare e spero che il Pd si sieda al tavolo”.</p>
    <p>Di Maio, dopo il colloquio con il presidente Mattarella aveva formalizzato una proposta a due forze alternative, la <hi rend="#b">Lega</hi> e il Pd. Ora, in apertura sul quotidiano di riferimento dello schieramento dem, ribadisce: “Sediamo intorno a un tavolo, per ragionare e trovare insieme una sintesi che serva a dare risposte e non a scontrarsi muro contro muro”. Tra i dem e il Carroccio, d’altronde il candidato premier dei 5 Stelle sembra avere le idee chiare. Come si fa ad aprire contemporaneamente a due fazioni opposte?, domanda <hi rend="#i">La Repubblica</hi>: “Lega e Pd <hi rend="#b">non devono sentirsi sullo stesso piano</hi> – la risposta – So di parlare a due forze politiche profondamente diverse”.</p>
    <p>Un distinguo Di Maio lo fa anche su <hi rend="#b">Matteo Renzi</hi>: “Non ho mai posto veti o parlato di Pd ‘<hi rend="#b">derenzizzato</hi>‘ come qualcuno ha scritto. Quello che abbiamo sempre contestato è la linea di totale chiusura decisa dal Pd all’indomani delle elezioni. Oggi il nostro appello sincero a mettere da parte le asperità per il bene del Paese è il segnale che gli italiani ci chiedono per dimostrare che siamo una forza politica all’altezza della situazione complessa nella quale ci troviamo e capace di <hi rend="#b">governare</hi>“.</p>
    <p>Nell’intesa di governo, invece, resterà fuori <hi rend="#b">Forza Italia</hi>. “Berlusconi rappresenta il <hi rend="#b">passato</hi>. Poteva cambiare l’Italia e non lo ha fatto”. Ma Berlusconi, Salvini e Meloni andranno uniti alle consultazioni, è l’obiezione. “Salvini sta scegliendo la restaurazione invece della rivoluzione. Il segretario della Lega in questo modo sta chiudendo tutto il centrodestra nell’angolo. E rischia di condannarsi all’irrilevanza”. D’altra parte, tuttavia, c’è un aspetto che Di Maio apprezza di Salvini: “Ha dimostrato di saper mantenere la parola data, ora vediamo se avrà la forza di dimostrare la sua autonomia politica da Berlusconi”.</p>
    <p>“Dal punto di vista dell’<hi rend="#b">autocritica</hi> sui toni c’è un passo in avanti, è <hi rend="#b">apprezzabile</hi> che cambi il tono – il commento del reggente del Pd <hi rend="#b">Maurizio Martina</hi> alle parole di Di Maio – ma dal punto di vista delle ambiguità politiche rimangono tutte e per noi sono un fatto. Ribadisco quello che abbiamo detto al Quirinale: la nostra linea è quella. Adesso centrodestra e Cinquestelle devono dire chiaramente al Paese, alle altre forze politiche e al Parlamento cosa intendono fare. Devono esplicitare il loro tentativo di intesa. Noi restiamo fedeli e coerenti all’impostazione data dal primo minuto”. Parole che il leader 5 Stelle interpreta come un’apertura: “Registro come un <hi rend="#b">passo in avanti</hi> la dichiarazione del segretario del Pd Martina di stamattina”.</p>
    <p>Le gerarchie del Pd si dividono. Al fronte dei dialoganti appartiene <hi rend="#b">Francesco Boccia</hi>: “Io ritengo che si debba <hi rend="#b">aprire un dialogo</hi> con i 5 Stelle e soprattutto ascoltare le proposte di Di Maio – è l’apertura di credito del candidato dem alla presidenza della Commissione speciale che si occuperà del <hi rend="#b">Def</hi> – attraverso le colonne di ‘Repubblica’ mi sembra che oggi lui faccia delle aperture molto interessanti. Ci sono molti punti di contatto che secondo me andrebbero valorizzati”.</p>
    <p><hi rend="#b">Dario Franceschini</hi> invita i compagni di partito a fermarsi e a riflettere: “Di fronte alle novità politica dell’intervista di #DiMaio – scrive su <hi rend="#i">Twitter</hi> – <hi rend="#b">serve riflettere</hi> e tenere comunque unito il Pd nella risposta. L’opposto di quanto sta accadendo: rispondiamo affrettatamente e ci dividiamo tra noi. Fermiamoci e ricominciamo”. Un invito cui risponde <hi rend="#b">Lorenzo Guerini</hi>: “Twitter non mi sembra il luogo ideale per una riflessione unitaria e non affrettata. Io resto all’antica: #circoli #direzione #gruppiparlamentari”.</p>
    <p>Oltre all’intervista di Di Maio il quotidiano capitolino pubblica un retroscena secondo cui Renzi sarebbe pronto a sedere al tavolo della trattativa con i 5 Stelle a due condizioni: il M5s deve rivolgersi soltanto al Pd, lasciando cadere il dialogo intavolato con la Lega, e Di Maio deve <hi rend="#b">rinunciare</hi> a diventare presidente del Consiglio. Una ricostruzione immediatamente smentita dall’ex premier: si tratta un articolo “completamente <hi rend="#b">privo di fondamento</hi>“, si legge in una nota diffusa di buon mattino dall’ufficio stampa.</p>
    <p>“Nelle prossime settimane continueremo a leggere tante ricostruzioni sul cambio di linea del Partito Democratico – scrive il vicepresidente della Camera <hi rend="#b">Ettore Rosato</hi> in un post su <hi rend="#i">Facebook</hi> – questo <hi rend="#b">non accadrà</hi>, il nostro essere alternativi a Salvini e Di Maio non è un capriccio di qualche dirigente ma l’essenza del nostro essere partito di governo, ma non per qualsiasi governo”. “Non abbiamo cambiato idea né posizione, rispetto a M5S e consultazioni – commenta il sottosegretario alle Politiche europee Sandro Gozi – non esiste né si sta ragionando su alcuna svolta nella trattativa con i 5 Stelle a differenza di quanto riportato da <hi rend="#i">La Repubblica</hi> oggi”.</p>
    <p>Su <hi rend="#i">Facebook</hi> arriva il commento di <hi rend="#b">Matteo Salvini</hi>: “Governo Di Maio-Renzi, governo 5Stelle-Pd? Mamma mia….. – scrive il segretario nazionale della Lega – sto facendo e farò tutto il possibile per cambiare questo Paese, con coerenza, serietà e onestà, ascoltando tutti. Una cosa è certa: o nasce un governo serio, per ridare lavoro, sicurezza e speranza all’Italia, oppure si tornerà a votare, e noi <hi rend="#b">stravinciamo</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>