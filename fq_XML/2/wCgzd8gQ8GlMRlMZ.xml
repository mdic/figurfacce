<doc sitename="Il Fatto Quotidiano" title="Sondaggi, il gradimento del governo ai minimi dall'arrivo del Covid. Per Ghisleri Forza Italia crolla dopo la morte di Berlusconi - Il Fatto Quotidiano" author="F Q" date="2023-06-30" url="https://www.ilfattoquotidiano.it/2023/06/30/sondaggi-il-gradimento-del-governo-ai-minimi-dallarrivo-del-covid-per-ghisleri-forza-italia-crolla-dopo-la-morte-di-berlusconi/7213559/" hostname="ilfattoquotidiano.it" description="Nella classifica del gradimento dei leader Elly Schlein perde cinque punti: tutti i dati" categories="Politica" tags="Forza Italia;Giorgia Meloni;Governo Meloni;Silvio Berlusconi;Sondaggi;Sondaggi Elettorali" fingerprint="89b63a64fd76c14c">
  <main>
    <head rend="h1">Sondaggi, il gradimento del governo ai minimi dall’arrivo del Covid. Per Ghisleri Forza Italia crolla dopo la morte di Berlusconi</head>
    <graphic src="https://st.ilfattoquotidiano.it/wp-content/uploads/2023/06/26/meloni_1200-690x362.jpg"/>
    <p><hi rend="#b">Fratelli d’Italia</hi> ormai stabilmente <hi rend="#b">sotto il 30%</hi>, <hi rend="#b">Lega</hi> e <hi rend="#b">Forza Italia</hi> quasi appaiate e una forbice di quattro o cinque punti percentuali tra <hi rend="#b">Pd</hi> e <hi rend="#b">M5s</hi>, a vantaggio del primo. È il quadro che emerge dai sondaggi pubblicati venerdì su <hi rend="#i">Repubblica </hi>e <hi rend="#i">La Stampa</hi>, realizzati rispettivamente da Demos &amp; Pi di<hi rend="#b"> Ilvo Diamanti</hi> e da Euromedia Research di <hi rend="#b">Alessandra Ghisleri</hi>. Demos stima il partito di Giorgia Meloni al <hi rend="#b">29%</hi> tondo, con un calo di tre decimi rispetto ad aprile: il Carroccio invece è dato all’<hi rend="#b">8%</hi> (-0,2%) e Fi al <hi rend="#b">7,8%</hi> (+0,2%). Il gradimento del governo, inoltre, scende dal 56% al <hi rend="#b">54%</hi>: per trovare un dato più basso bisogna tornare al <hi rend="#b">febbraio 2020</hi>, subito prima dello scoppio della pandemia di Covid.</p>
    <p>Tra le opposizioni il Pd appare il più in forma, con una crescita di mezzo punto che lo porta dal 20,1% al <hi rend="#b">20,6%</hi>, mentre il Movimento cala specularmente dal 15,6% al <hi rend="#b">15,2%</hi>. <hi rend="#b">Azione</hi> di Carlo Calenda continua a lasciare per strada consensi (dal 4,2% al 3,7%) a vantaggio di <hi rend="#b">Italia viva</hi> di Matteo Renzi, che rosicchia uno 0,2% (dal 2,4% al 2,6%). La somma dei due partiti è comunque inferiore di quasi un punto alla percentuale di cui erano accreditati insieme, prima del clamoroso divorzio di aprile (6,3% contro 7,2%). Tra i leader, il gradimento più alto è quello dell’ex premier <hi rend="#b">Mario Draghi</hi> (57%), seguito da <hi rend="#b">Giorgia Meloni</hi> (54%), dal neo-presidente di Fi <hi rend="#b">Antonio Tajani</hi> (39%) e dal capo del M5s <hi rend="#b">Giuseppe Conte</hi> (38%). Più staccata <hi rend="#b">Elly Schlein</hi>, che in due mesi perde cinque punti e scende al 31%.</p>
    <p>Anche per Euromedia FdI viaggia intorno al 29% (29,2) ma in questo caso con una crescita di 0,4 punti rispetto alla rilevazione precedente. La Lega è stimata all’<hi rend="#b">8,4%</hi> (-0,3%), mentre Forza Italia, dopo la morte di Silvio Berlusconi, crollerebbe addirittura di<hi rend="#b"> 2,5 punti</hi> piombando al <hi rend="#b">7%</hi> dal 9,5% di cui era accreditata. Nel centrosinistra il Pd è dato al <hi rend="#b">20,2%</hi>, in calo di 1,1 punti, il M5s al <hi rend="#b">16,2%</hi>, in crescita di 1,5. A differenza che per Diamanti, per Ghisleri crescono sia Azione sia Italia viva, con il primo al <hi rend="#b">4,6%</hi> (+0,5%) e il secondo al <hi rend="#b">4%</hi> (+0,4%). Alla domanda “considera stabile il governo Meloni?” risponde di sì circa la <hi rend="#b">metà degli intervistati</hi> (49,5%), percentuale che sale al 91% tra gli elettori di Fratelli d’Italia e al 64-66% tra quelli di Forza Italia e della Lega, scendendo invece poco sopra il 20% tra quelli di centrosinistra.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>