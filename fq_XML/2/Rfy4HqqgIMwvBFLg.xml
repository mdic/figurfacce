<doc sitename="Il Fatto Quotidiano" title="Investimenti finanziari, ecco tutte le azioni di deputati e senatori - Il Fatto Quotidiano" author="Lea Vendramel" date="2015-04-11" url="http://www.ilfattoquotidiano.it/2015/04/11/investimenti-finanziari-tutte-azioni-deputati-senatori/1574278/" hostname="ilfattoquotidiano.it" description="Ci sono nomi che non sorprendono, come quello del deputato democratico Matteo Colaninno (nella foto) e dell’esponente di Scelta Civica Alberto Bombassei. Ma ci sono pure quelli che non ti aspetti, come il senatore del Pd Massimo Mucchetti, presidente della commissione Industria di palazzo Madama. Che i primi due, imprenditori, detentori anche di pacchetti delle …" categories="Palazzi &amp; Potere" tags="Alberto Bombassei;Antonio Martino;Enel;Enel Green Power;Fininvest;Gabriele Albertini;Ivan Scalfarotto;Maria Elena Boschi;Massimo Mucchetti;Matteo Colaninno;Mediolanum;Monte dei Paschi di Siena;Paolo Bonaiuti;Paolo Gentiloni;Roberto Giachetti;Silvio Berlusconi" fingerprint="ab4121becafae31">
  <main>
    <head rend="h1">Investimenti finanziari, ecco tutte le azioni di deputati e senatori</head>
    <graphic src="https://st.ilfattoquotidiano.it/wp-content/uploads/2015/04/colaninno675.png"/>
    <p>Ci sono nomi che non sorprendono, come quello del deputato democratico <hi rend="#b">Matteo Colaninno</hi> (nella foto) e dell’esponente di Scelta Civica <hi rend="#b">Alberto Bombassei. </hi>Ma ci sono pure quelli che non ti aspetti, come il senatore del Pd <hi rend="#b">Massimo Mucchetti</hi>, <hi rend="#b">presidente della commissione Industria di palazzo Madama</hi>. Che i primi due, <hi rend="#b">imprenditori</hi>, detentori anche di pacchetti delle società di famiglia, <hi rend="#b">Brembo</hi> (Bombassei) e <hi rend="#b">Omniaholding</hi> (Colaninno), con cariche nei consigli di amministrazione di importanti aziende italiane, siano tra i <hi rend="#b">parlamentari possessori del maggior numero di azioni</hi> non stupisce. Ma che tra i primatisti compaia anche <hi rend="#b">l’ex vice direttore del “Corriere della Sera”,</hi> certamente sì. Soprattutto per chi non ne conosce la specializzazione economica e la grande conoscenza del mondo della finanza della quale si è sempre occupato. Eccole alcune delle sorprese che emergono spulciando <hi rend="#b">gli elenchi delle partecipazioni azionarie</hi> annotate da <hi rend="#b">deputati e senatori</hi> nelle <hi rend="#b">dichiarazioni patrimoniali</hi> per legge depositate in Parlamento. i<hi rend="#i">lfattoquotidiano.it</hi> le ha analizzate scoprendo anche che tra i pochi che dichiarano partecipazioni in <hi rend="#b">Mediaset</hi> e <hi rend="#b">Mediolanum</hi>, società della holding <hi rend="#b">Fininvest</hi> proprietà dell’acerrimo avversario <hi rend="#b">Silvio Berlusconi,</hi> c’è il democratico <hi rend="#b">Roberto Giachetti</hi>, vicepresidente della Camera, mentre non figurano i nomi dei tanti <hi rend="#b">fedelissimi</hi> e amici che l’ex Cavaliere ha fatto eleggere a Montecitorio e Palazzo Madama, che preferiscono dirottare su altri titoli i loro investimenti.</p>
    <p><hi rend="#b">BUONE AZIONI</hi> Sono <hi rend="#b">148 </hi>in tutto, <hi rend="#b">83 deputati e 65 senatori</hi>, i parlamentari che dichiarano partecipazioni in società per azioni, quotate e non. Quasi la <hi rend="#b">metà</hi>, 45 a Montecitorio e 24 a Palazzo Madama, siede tra i banchi del <hi rend="#b">Partito democratico</hi>, che distacca di molto <hi rend="#b">Forza Italia</hi>, con 27 parlamentari azionisti, <hi rend="#b">Area Popolare</hi> con 15, il <hi rend="#b">gruppo Misto</hi> con 9, <hi rend="#b">Scelta civica</hi> con 8, la <hi rend="#b">Lega Nord</hi> con 6, il <hi rend="#b">M5S</hi> e il gruppo <hi rend="#b">Per le Autonomie</hi> che si fermano a 5, mentre tra le file di <hi rend="#b">Per l’Italia-Centro democratico, Sel, Fratelli d’Italia e Grandi autonomie e libertà</hi> si trova rispettivamente un solo parlamentare possessore di titoli azionari. Ancora: tra i deputati e i senatori attentissimi all’andamento delle borse e alle quotazioni dei titoli, c’è chi possiede solo <hi rend="#b">poche azioni</hi> e chi diversifica i propri investimenti e <hi rend="#b">accumula</hi> pacchetti azionari, più o meno consistenti, nei settori più disparati. <hi rend="#b">Banche, energia, telecomunicazioni e assicurazioni</hi> in testa. Ma anche società attive nella gestione di <hi rend="#b">infrastrutture</hi>, in campo <hi rend="#b">medico e farmaceutico, nella moda e nel settore alimentare</hi>. Italiane ed estere.</p>
    <p><hi rend="#b">FAMIGLIA INNANZITUTTO</hi> I pacchetti azionari <hi rend="#b">più consistenti</hi> sono quelli detenuti dal deputato di Scelta Civica <hi rend="#b">Alberto Bombassei</hi> e da quello del Pd <hi rend="#b">Matteo Colaninno</hi>, entrambi titolari di azioni delle <hi rend="#b">aziende di famiglia</hi>. Il primo, dopo la vendita nel 2013 di 2 milioni di azioni, pari al 2,99% del capitale sociale, mantiene il possesso di oltre 35 milioni 744mila azioni di <hi rend="#b">Brembo</hi>, società attiva nella progettazione e produzione di sistemi frenanti, fondata dal padre Emilio e di cui è <hi rend="#b">presidente</hi>. Le azioni sono detenute da <hi rend="#b">Nuova Fourb srl,</hi> finanziaria di cui Bombassei ha il 40% in usufrutto. Lo stesso vale per i 7 milioni 449mila azioni di <hi rend="#b">Ntv</hi>, compagnia che gestisce i treni ad alta velocità <hi rend="#b">Italo</hi>. A queste vanno ad aggiungersi le azioni nella Kilometro rosso e nella Motor quality, rispettivamente 198mila e 104mila. <hi rend="#b">Colanninno</hi>, invece, detiene più di 8 milioni 619mila azioni della <hi rend="#b">Omniaholding spa</hi> che, come lui stesso precisa nelle annotazioni inserite nella dichiarazione patrimoniale, è una «società familiare con sede a Mantova il cui scopo/oggetto sociale è l’assunzione di partecipazioni in altre imprese» e «non svolge e non ha mai svolto attività finanziarie nei confronti del pubblico». Per lui anche diverse partecipazioni <hi rend="#b">bancarie</hi>, con 30.966 azioni di <hi rend="#b">Unicredit</hi>, oltre 22mila di<hi rend="#b"> Banco popolare</hi>, 13.755 di <hi rend="#b">Mediobanca</hi>, 6.026 della <hi rend="#b">Banca popolare di Mantova</hi>, 4.004 di <hi rend="#b">Ubi Banca</hi> e 518 della <hi rend="#b">Banca popolare di Vicenza</hi>. A queste vanno ad aggiungersi le azioni nel <hi rend="#b">comparto assicurativo</hi>, 21.476 di <hi rend="#b">Generali</hi> e 110 di <hi rend="#b">Cattolica Assicurazioni</hi>, le 72.500 azioni <hi rend="#b">Telecom</hi> e le oltre 5mila di <hi rend="#b">Iberdrola</hi>, azienda produttrice di elettricità e gas naturale quotata a <hi rend="#b">Madrid</hi>, senza dimenticare le 1.112 azioni di <hi rend="#b">Campus Biomedico</hi>, società non quotata collegata all’ateneo e all’ospedale romani omonimi, promossi dall’<hi rend="#b">Opus Dei.</hi></p>
    <p><hi rend="#b">ONOREVOLI RECORD</hi> Si distinguono, invece, per la varietà dei loro investimenti il senatore <hi rend="#b"> Mucchetti</hi> e quello di Area Popolare <hi rend="#b">Gabriele Albertini</hi>. L’ex vice direttore del “Corriere”, nella documentazione aggiornata al settembre 2014, dichiara <hi rend="#b">oltre 7o partecipazioni</hi> azionarie, tutte in comproprietà al 50%. Vanno dalle banche, come <hi rend="#b">Unicredit, Intesa Sanpaolo, Banca popolare dell’Emilia Romagna, Bank of America e Nordea Bank</hi>, all’energia, con <hi rend="#b">Eni, Enel, Snam</hi>, fino alle assicurazioni, con <hi rend="#b">Generali, Allianz, Sampo</hi>, e alle telecomunicazioni, con <hi rend="#b">Deutsche Telekom ed Eutelsat communications.</hi> Ma ci sono anche pacchetti azionari in società attive nel <hi rend="#b">settore del cemento,</hi> (Italcementi, Buzzi Unicem, Cementir Holding), nel settore <hi rend="#b">farmaceutico</hi> (Bayer, Recordati, Gerresheimer, Shire, AbbVie, Celgene, Merck &amp; Co), <hi rend="#b">automobilistico</hi> (Fiat e Volkswagen), nel <hi rend="#b">petrolio e gas naturale</hi> (Total, Saras raffinerie sarde, Halliburton, Cabot Oil &amp; Gas, Kodiak Oil &amp; Gas, Dresser-rand, Anadarko Petroleum, Tenaris), nei <hi rend="#b">macchinari agricoli</hi> (Agco, Deere &amp; Co), nell’<hi rend="#b">informatica</hi> (Apple, Intel, Microsoft), nelle <hi rend="#b">bevande</hi> (Coca cola, Pernod-Ricard) e nella <hi rend="#b">ristorazione</hi> (Autogrill, Darden Restaurants). Scorrendo il lungo elenco dei titoli azionari di Mucchetti spiccano poi titoli noti come <hi rend="#b">Philip Morris, Caterpillar, Citigroup, Procter &amp; Gamble, Capgemini, Atlantia, Siemens e Cisco.</hi> Molti di questi titoli ricorrono anche nell’elenco di oltre <hi rend="#b">trenta</hi><hi rend="#b">pacchetti azionari</hi> dichiarati da <hi rend="#b">Albertini</hi>. Anche lui possiede azioni di Intesa Sanpaolo, Nordea Bank, Eni, Allianz, Sampo, Deutsche Telekom, Eutelsat communications, Bayer, Volkswagen, Total, Autogrill, Capgemini, Siemens. A queste si aggiungono <hi rend="#b">partecipazioni</hi> in Banca popolare di Milano, Endesa, Telefonica Deutschland, Liberty Global e Finmeccanica. Di quest’ultima è il parlamentare con il numero più alto di titoli, 603. Oltre ad Albertini, ne possiedono i senatori democratici <hi rend="#b">Paolo Guerrieri e Walter Tocci</hi>, rispettivamente 137 e 138, e la deputata del Pd, <hi rend="#b">Rosy Bindi,</hi> anche lei titolare di 137 azioni di <hi rend="#b">Finmeccanica</hi>, le uniche in suo possesso.</p>
    <p><hi rend="#b">BANCHE CHE PASSIONE</hi> Il settore in cui si concentrano maggiormente gli investimenti dei parlamentari è quello <hi rend="#b">bancario</hi>. Spulciando le azioni dichiarate da deputati e senatori, si contano, infatti, <hi rend="#b">148 pacchetti azionari di banche</hi>. Ad andare per la maggiore le <hi rend="#b">banche di credito cooperativo, Unicredit e Intesa Sanpaolo</hi>. Di quest’ultima la quota maggiore è nelle mani del deputato del Pd <hi rend="#b">Gregorio Gitti</hi>, che dichiara 220.015 azioni. Ma non si ferma qui. Per lui <hi rend="#b">una ventina di partecipazioni azionarie</hi>, tra cui spiccano altri istituti bancari, dalle 20mila azioni di Unicredit alle 110mila di Ubi Banca, passando per le 100.050 della Banca popolare di Milano e le 33.750 del Banco popolare. Anche i suoi colleghi di partito <hi rend="#b">Alfredo Bazoli e Carlo Dell’Aringa</hi> prediligono gli istituti di credito. Il primo possiede in tutto 10 titoli e tra i più consistenti ci sono proprio quelli di Unipol, Unicredit, Credito valtellinese e Ubi Banca(con rispettivamente 30mila, oltre 17mila, 7mila e 1.000 azioni), mentre tra i <hi rend="#b">9 pacchetti azionari</hi> del secondo figurano oltre 15mila azioni di Intesa Sanpaolo, 6mila di Unicredit e 250 di Ubi Banca.</p>
    <p><hi rend="#b">GIGLIO MAGICO</hi> L’unico parlamentare a detenere azioni del <hi rend="#b">Monte dei Paschi di Siena</hi> è un esponente del Giglio magico fiorentino raccolto intorno al <hi rend="#b">presidente del Consiglio Matteo Renzi:</hi> il tesoriere del Pd, <hi rend="#b">Francesco Bonifazi,</hi> che dichiara poco più di 105mila azioni. Molto più ridotti i pacchetti del democratico <hi rend="#b">Matteo Richetti</hi>, con 7.500 azioni di Unicredit e 1.724 della Banca popolare dell’Emilia Romagna; del ministro delle Riforme <hi rend="#b">Maria Elena Boschi</hi>, con 1.557 azioni della famosa Banca Etruria e del leghista <hi rend="#b">Giancarlo Giorgetti,</hi> che detiene 1002 azioni del Banco Popolare, scelto anche dal vice segretario del Pd<hi rend="#b"> Lorenzo Guerini,</hi> che si accontenta però di 21. Il ministro degli Esteri <hi rend="#b">Paolo Gentiloni</hi>, come dichiara nella dichiarazione 2014, ha deciso di acquistare le azioni di Intesa Sanpaolo e Unicredit, che sono andate ad aggiungersi ai 20 titoli (tra gli altri Enel, Espresso, Luxottica, Campari, Total, Amazon) già precedentemente in suo possesso, con un valore complessivo che, a quanto dichiara, si aggira intorno ai 195mila euro. Sceglie una banca per la sua unica partecipazione azionaria anche il sottosegretario alle Riforme e ai Rapporti con il Parlamento <hi rend="#b">Ivan Scalfarotto</hi>. Per lui 346 azioni di <hi rend="#b">Citigroup</hi>, azienda per la quale in passato ha lavorato. Discreta performance anche quella di <hi rend="#b">Alfredo Messina</hi>: oltre alle 121mila azioni di Intesa Sanpaolo, il senatore forzista ne dichiara anche 41.300 di Unicredit.</p>
    <p><hi rend="#b">FORZA SILVIO</hi> Messina non si ferma qui: è infatti titolare anche di 414.200 azioni del gruppo <hi rend="#b">Mediolanum</hi>. Circostanza che non sorprende, visto che ne è<hi rend="#b"> vice presidente. Non ci aspettarebbe invece</hi> che nessuno degli altri tre parlamentari che scelgono il gruppo di cui tra i soci di riferimento figura <hi rend="#b">Fininvest</hi> appartenga a Forza Italia: detengono infatti azioni Mediolanum <hi rend="#b">i deputati democratici Paola De Micheli</hi> (41.715,02 fondi azionari) e <hi rend="#b">Roberto Giachetti</hi> (500 azioni) e il <hi rend="#b">senatore</hi> del <hi rend="#b">Nuovo centrodestra</hi><hi rend="#b">Franco Conte</hi> (250 azioni). <hi rend="#b">Giachetti</hi> possiede anche 300 azioni <hi rend="#b">Mediaset</hi>, titolo scelto, oltre a lui, solo dal senatore del Nuovo centrodestra <hi rend="#b">Antonio Azzolini</hi>, che ne detiene 5.000. <hi rend="#b">Nessun investimento nelle aziende berlusconiane, invece, per i fedelissimi del Cavaliere</hi>. L’ex ministro <hi rend="#b">Antonio Martino</hi> opta per <hi rend="#b">banche</hi> (Banca popolare di Sondrio, Unicredit, Mediobanca, Bank of America), <hi rend="#b">assicurazioni</hi> (Generali, Swiss Re), <hi rend="#b">immobiliare</hi> (Beni stabili), <hi rend="#b">cemento</hi> (Buzzi Unicem) e <hi rend="#b">agricoltura</hi> (Syngenta). Mentre l’ex sottosegretario dei governi Berlusconi, ormai approdato nel Nuovo centrodestra, <hi rend="#b">Paolo Bonaiuti</hi>, preferisce Intesa Sanpaolo, Credito Valtellinese, la statunitense Csx Corp, Telecom e Fiat.</p>
    <p><hi rend="#b">A TUTTO GAS</hi> Tra i settori più quotati tra i parlamentari anche quello dell’energia, Enel ed Eni in testa. La fa da padrone il democratico <hi rend="#b">Gitti</hi>, che possiede più di 20mila azioni di Enel, sulle oltre 56mila detenute complessivamente dai parlamentari, e 2.000 di Eni. Ma non è il solo. Il sottosegretario al Lavoro <hi rend="#b">Luigi Bobba</hi>, infatti, oltre a 1.000 azioni Fiat, ne detiene 1.753 di Enel, 2.100 di Enel Green Power e 2.100 di Terna. Scelgono Enel per la loro unica partecipazione azionaria anche il sottosegretario alla presidenza del Consiglio <hi rend="#b">Luca Lotti e</hi> le senatrici del Pd <hi rend="#b">Linda Lanzillotta</hi> e <hi rend="#b">Josefa Idem</hi>, rispettivamente titolari di 270, 1.050 e 392 azioni. Per l’<hi rend="#b">ex canoista</hi> anche 4.200 azioni di Enel Green Power.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>