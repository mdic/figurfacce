<doc sitename="Il Fatto Quotidiano" title="Milan-Roma 2-1: la mano del Diavolo sulle aspirazioni Champions di Totti&amp;Co. - Il Fatto Quotidiano" author="Andrea Tundo" date="2015-05-09" url="http://www.ilfattoquotidiano.it/2015/05/09/milan-roma-2-1-la-mano-del-diavolo-sulle-aspirazioni-champions-di-tottico/1668463/" hostname="ilfattoquotidiano.it" description="L’abito non fa il monaco ma porta bene. Indossando in anteprima la maglia che l’accompagnerà dall’estate in poi, il Milan interrompe la striscia di cinque partite senza vittorie e mette sotto la Roma, al limite dell’impresentabile dopo la scossa di domenica scorsa che l’aveva lanciata nuovamente al secondo posto. Forse su questo sarebbe bene riflettere: …" categories="Calcio" tags="Bee Taechaubol;Francesco Totti;Milan;Roma;Rudi Garcia;Serie A;Silvio Berlusconi" fingerprint="f0a9377e6bf38a18">
  <main>
    <head rend="h1">Milan-Roma 2-1: la mano del Diavolo sulle aspirazioni Champions di Totti&amp;Co.</head>
    <graphic src="https://st.ilfattoquotidiano.it/wp-content/uploads/2015/05/destro-gol-milan-675.jpg"/>
    <p>L’abito non fa il <hi rend="#b">monaco</hi> ma porta bene. Indossando in anteprima la maglia che l’accompagnerà dall’<hi rend="#b">estate</hi> in poi, il <hi rend="#b">Milan</hi> interrompe la striscia di cinque partite senza vittorie e mette sotto la <hi rend="#b">Roma</hi>, al limite dell’impresentabile dopo la scossa di <hi rend="#b">domenica scorsa</hi> che l’aveva lanciata nuovamente al secondo posto. Forse su questo sarebbe bene riflettere: se la squadra di <hi rend="#b">Garcia</hi>, in fase negativa da mesi, può valere ancora un posto in <hi rend="#b">Champions</hi> vuol dire che dietro la <hi rend="#b">Juventus</hi> c’è davvero il deserto. Anche perché l’abito dei rossoneri, oltre a non fare il monaco, non è neanche uno <hi rend="#b">smoking</hi> da serata di gala. La tavola la imbandisce la stessa Roma. Incapaci di produrre e disattenti a <hi rend="#b">centrocampo</hi>, i giallorossi regalano agli uomini di <hi rend="#b">Inzaghi</hi> le migliori occasioni. Le uniche, in pratica. Perché il <hi rend="#b">Milan</hi> mette in scena la solita esecuzione elementare per lunghi tratti del match. Eppure a metà <hi rend="#b">partita</hi> è avanti.</p>
    <p>Grazie al centrocampo della <hi rend="#b">Roma</hi>. E se sulla prima palla persa di <hi rend="#b">Pjanic</hi>, <hi rend="#b">Van Ginkel</hi> riesce a portarsi il pallone in fallo laterale, sulla seconda l’olandese si fa perdonare con un tocco <hi rend="#b">sottomisura</hi> dopo la discesa di <hi rend="#b">Honda</hi>, tra i migliori a prescindere dall’assist del vantaggio. Il <hi rend="#b">giapponese</hi> mette subito un po’ di pepe nel brodino insipido di <hi rend="#b">San Siro</hi> con una botta sulla quale la deviazione di <hi rend="#b">De Sanctis</hi> è fondamentale, come sulla ripartenza <hi rend="#b">Bonaventura</hi>-Van Ginkel-Bonaventura nata da un altro errore giallorosso in mediana. Basta questo per descrivere il livello di una partita che perde <hi rend="#b">Gervinho</hi> dopo mezz’ora. L’attaccante è fermato da un infortunio muscolare dopo 27 minuti e fa saltare il tridente <hi rend="#b">total black</hi> congegnato da Garcia per sorprendere la difesa rossonera. Poca è però la produzione di <hi rend="#b">Ibarbo</hi> e <hi rend="#b">Doumbia</hi>, mentre l’ivoriano si era lanciato in una sola un’accelerazione degna di nota dopo meno di un minuto (salvataggio di <hi rend="#b">Paletta</hi> sul cross insidioso). Resta appena un palo colpito da <hi rend="#b">Manolas</hi> su calcio d’angolo e un paio di sgroppate di <hi rend="#b">Florenzi</hi>. La Roma, come il Milan, è tutta qui.</p>
    <p>E non basta il <hi rend="#b">vantaggio</hi> ad appagare la curva, ancora in aperta <hi rend="#b">contestazione</hi>. Tanto che dopo neanche un’ora ‘andate a lavorare’ è il coro più gettonato dagli spalti. Un spettacolino che dovrebbe far riflettere più la Roma, seconda in <hi rend="#b">campionato</hi> e incapace di aggredire un Milan da minimo sindacale. Non uno spunto da Pjanic o <hi rend="#b">Nainggolan</hi> né dal tridente che Garcia stravolge con l’inserimento di <hi rend="#b">Iturbe</hi>. Manca (anche) una sponda, quella che avrebbe potuto garantire <hi rend="#b">Destro</hi>, l’uomo scaricato a gennaio e in penombra anche nel Milan. Come nella più classica delle sceneggiature, arriva proprio lui a stendere i giallorossi su invito di <hi rend="#b">Honda</hi>, autore di una grande giocata. La Roma va in bambola e rischia ancora, <hi rend="#b">graffiata</hi> ancora dal giapponese e graziata da Bonaventura.</p>
    <p>Garcia ha bisogno di sparigliare le carte e trovare un riferimento offensivo. Chi se non <hi rend="#b">Francesco Totti</hi>? La mossa comporta un cambio di marcia notevole ma non duraturo. Il resto lo fa Iturbe procurandosi un rigore per un contatto con <hi rend="#b">Alex</hi> che proprio il capitano realizza con qualche incertezza. Basta però a riaccendere tutte le<hi rend="#b"> paure rossonere</hi> negli ultimi venti minuti. La squadra di <hi rend="#b">Inzaghi</hi> va in sofferenza, smette di assaltare il centrocampo e spreca con <hi rend="#b">Pazzini</hi> la palla del ko mentre Iturbe continua a seminare terrore dalle parti di un imbarazzato <hi rend="#b">Bocchetti</hi> verso il quale deve scivolare in un paio di occasioni<hi rend="#b"> De Jong</hi> per tamponarne le accelerazioni. Il tango dell’argentino però non dura a lungo. Il Milan <hi rend="#b">controlla</hi> nel finale e respira. La Roma resta in apnea e tifa <hi rend="#b">Inter</hi>. Il sorpasso sulla <hi rend="#b">Lazio</hi> potrebbe durare appena una settimana.</p>
    <p>Molto di più, probabilmente, dovranno attendere i tifosi rossoneri per capire il <hi rend="#b">destino della società</hi>. Mentre la curva chiede a gran voce ‘investimenti in cambio di <hi rend="#b">abbonamenti</hi>‘ altrimenti ‘dovrete supplicarci al citofono’ (come <hi rend="#b">Galliani</hi> con Destro…), <hi rend="#b">Silvio Berlusconi</hi> durante un’intervista all’emittente ligure <hi rend="#b">TeleNord</hi> lascia intendere che la cessione del club non è questione di giorni. Dalle parole dell’ex cavaliere traspare una certa irritazione per l’atteggiamento di <hi rend="#b">Bee Taechaubol</hi>: “Io cerco qualcuno che immetta capitali nel Milan: sono prudente perché non vendo a chi cerca <hi rend="#b">popolarità</hi><hi rend="#b">immediata</hi>”. Un chiaro riferimento al <hi rend="#b">broker thailandese</hi> che aveva condito la sua permanenza a Milano con servizi fotografici, passerelle in centro e una certa predisposizione a flash e telecamere. Più silenziosa avanza la cordata cinese guidata da <hi rend="#b">Richard Lee</hi> ma quel “cerco qualcuno che immetta capitali nel Milan” corredato da “le mie risorse famigliari non sono più adeguate a competere ad <hi rend="#b">alti livelli</hi>: se lascerò, lascerò in buone mani” (“e se non lascerò farò una squadra di soli italiani”) fanno intendere che il progetto a breve termine potrebbe essere la vendita di una quota di minoranza per sostenere l’immediato futuro con l’accordo di <hi rend="#b">cedere</hi> il controllo tra uno, due anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>