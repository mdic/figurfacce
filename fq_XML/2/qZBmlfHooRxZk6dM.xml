<doc sitename="Il Fatto Quotidiano" title="Berlusconi: &quot;Toglieremo il Jobs Act, ha dato spinta solo ai contratti a termine&quot;. Renzi: &quot;Lui ha fallito la prova di governo&quot; - Il Fatto Quotidiano" author="F Q" date="2018-01-10" url="https://www.ilfattoquotidiano.it/2018/01/10/berlusconi-toglieremo-il-jobs-act-ha-dato-spinta-solo-ai-contratti-termine-renzi-lui-ha-fallito-la-prova-di-governo/4083779/" hostname="ilfattoquotidiano.it" description="Aboliremo il Jobs Act. La promessa non viene da sinistra, ma la pronuncia Silvio Berlusconi. “I dati sull’occupazione giovanile – dice a Radio Anch’io, su Radio1 Rai – riguardano soprattutto i contratti a termine, con noi al governo toglieremo il jobs act che ha dato spinta solo ai lavori a scadenza”. Il tema del lavoro, …" categories="Politica" tags="Elezioni Politiche;Matteo Renzi;Silvio Berlusconi" fingerprint="6dfa3326d8df891d">
  <main>
    <head rend="h1">Berlusconi: “Toglieremo il Jobs Act, ha dato spinta solo ai contratti a termine”. Renzi: “Lui ha fallito la prova di governo”</head>
    <graphic src="https://st.ilfattoquotidiano.it/wp-content/uploads/2018/01/10/berlusconi-renzi-675.jpg"/>
    <p>Aboliremo il <hi rend="#b">Jobs Act</hi>. La promessa non viene da sinistra, ma la pronuncia <hi rend="#b">Silvio</hi><hi rend="#b">Berlusconi</hi>. “I dati sull’occupazione giovanile – dice a <hi rend="#i">Radio Anch’io</hi>, su<hi rend="#b"> Radio1 Rai</hi> – riguardano soprattutto i contratti a termine, con noi al governo toglieremo il jobs act che ha dato spinta solo ai lavori a scadenza”. Il tema del lavoro, a sorpresa, accende il duello rusticano, anche se a distanza, tra il leader di Forza Italia e<hi rend="#b"> Matteo Renzi</hi> che sempre alla radio, ma su <hi rend="#i">Capital</hi>, intervistato da <hi rend="#b">Massimo Giannini</hi>, aveva appena finito di dire che “quando si entra nel mondo dei risultati si vede come abbia provocato crisi pazzesche: non voglio stare a fare polemiche, ma Berlusconi <hi rend="#b">ha fallito</hi> alla prova del governo”. Affondo al quale Berlusconi risponde così: “Prendo atto che la campagna elettorale spinga gli avversari a cambiare il loro modo di comunicare, con <hi rend="#b">stupidaggini</hi> che non vale la pena di commentare. In realtà è la sinistra che ha lasciato in eredità una <hi rend="#b">disoccupazione</hi><hi rend="#b">più alta</hi>, una <hi rend="#b">pressione fiscale</hi> più alta e un <hi rend="#b">numero di migranti</hi> più alto, non so come possano accusare il mio governo”.</p>
    <p>“Sarà contento il Nordest, il mondo produttivo, vorrei vedere che ne pensano gli imprenditori di tornare al mondo del lavoro del passato” risponde Renzi. Forza Italia poi corre a sistemare un po’ meglio il ragionamento di Berlusconi. “Le parole del presidente Berlusconi sul Jobs Act sono state parzialmente fraintese – si legge nella nota – Il presidente si è limitato a constatare che il Jobs Act è sostanzialmente fallito, perché non ha indotto le imprese a <hi rend="#b">creare occupazione stabile</hi>, ma quasi esclusivamente <hi rend="#b">lavoro</hi><hi rend="#b">precario</hi>. In ogni caso, è una norma che sta esaurendo i suoi effetti”. “Quando saremo al governo – conclude la nota – non torneremo naturalmente al regime precedente, ma introdurremo strumenti più efficaci del Jobs Act per correggerne gli effetti distorsivi e incentivare le imprese a creare lavoro stabile”.</p>
    <p>Renzi sposta l’obiettivo: “Il problema – insiste a <hi rend="#i">Circo Massimo</hi> – non è rivedere le tipologie contrattuali ma creare una rete di protezione che ti possa dare una mano, fare formazione”. D’altra parte “l’abolizione dell’<hi rend="#b">articolo 18</hi> e Jobs Act hanno dato <hi rend="#b">una spinta alla ripartenza</hi> al Paese, l’hanno sbloccato. Ma non è sufficiente. Ora bisogna mettere assieme un grande sogno e concretezza quotidiana”. Non tutto va a gonfie vele, ammette Renzi, in modo inedito: “Dall’Istat emerge un quadro sul lavoro che è un bicchiere mezzo pieno e mezzo vuoto – precisa – Esiste ancora un problema di dare certezza sul lavoro. L’ho sempre detto, mi fa piacere se qualcuno pensa che sia una svolta da parte mia”.</p>
    <p>Il leader forzista continua a ostentare la <hi rend="#b">faccia moderata</hi> della coalizione. Così, se uno dei punti politici su cui si basa il programma della Lega è <hi rend="#b">l’abolizione</hi> della <hi rend="#b">legge</hi><hi rend="#b">Fornero</hi>, lui precisa che l’ex ministra “ha ragione quando dice che <hi rend="#b">non si può abolire tutta la legge</hi>, noi infatti intendiamo cancellare i <hi rend="#b">provvedimenti iniqui</hi> del provvedimento. L’<hi rend="#b">innalzamento dell’età pensionistica</hi> ha un senso ma non credo che sia giusto farlo da subito”.</p>
    <p>La cosa che assicurano entrambi è che non ci sarà <hi rend="#b">un governo Pd-Fi</hi>. “Berlusconi dice ‘mai con il Pd’? Ma l’ha sempre detto – dice Renzi – Avete una passione per i rapporti tra Pd e Berlusconi. Anch’io posso escludere ogni ipotesi di larghe intese. Anzi,<hi rend="#b"> più si vota Pd</hi> meno c’è il rischio di inciuci”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>