<doc sitename="Il Fatto Quotidiano" title="Nuovo governo, Berlusconi dà l'ok a un'intesa con il M5s. E per il Senato dà una terna: Romani, Gasparri e Bernini - Il Fatto Quotidiano" author="F Q" date="2018-03-21" url="https://www.ilfattoquotidiano.it/2018/03/21/nuovo-governo-berlusconi-da-lok-a-unintesa-con-il-m5s-e-per-il-senato-da-una-terna-romani-gasparri-e-bernini/4241239/" hostname="ilfattoquotidiano.it" description="Lo schema sarebbe questo: presidenza della Camera ai Cinquestelle, presidenza del Senato a Forza Italia, guida del governo alla Lega (o a una personalità che alla Lega piace), candidatura alla presidenza del Friuli al leghista Massimiliano Fedriga. Una specie di domino, la cui ultima tessera è il via libera a Matteo Salvini per una trattativa …" categories="Politica" tags="Movimento 5 Stelle;Nuovo Governo;Senato;Silvio Berlusconi" fingerprint="bee630607143c305">
  <main>
    <head rend="h1">Nuovo governo, Berlusconi dà l’ok a un’intesa con il M5s. E per il Senato dà una terna: Romani, Gasparri e Bernini</head>
    <graphic src="https://st.ilfattoquotidiano.it/wp-content/uploads/2018/03/21/romani-gasparri-bernini-675.jpg"/>
    <p>Lo schema sarebbe questo: presidenza della Camera ai <hi rend="#b">Cinquestelle</hi>, presidenza del Senato a <hi rend="#b">Forza</hi><hi rend="#b">Italia</hi>, guida del governo alla <hi rend="#b">Lega</hi> (o a una personalità che alla Lega piace), candidatura alla<hi rend="#b"> presidenza del Friuli</hi> al leghista <hi rend="#b">Massimiliano</hi><hi rend="#b">Fedriga</hi>. Una specie di domino, la cui ultima tessera è il via libera a <hi rend="#b">Matteo Salvini</hi> per una trattativa di governo con il <hi rend="#b">Movimento</hi><hi rend="#b">Cinque</hi><hi rend="#b">Stelle</hi>. Non più “grillini <hi rend="#b">più pericolosi dei comunisti</hi>“, come diceva in campagna elettorale: <hi rend="#b">Silvio Berlusconi</hi> – racconta <hi rend="#i">Repubblica</hi> – è pronto ad andare oltre il confronto parlamentare sulle presidenze delle Camere. Secondo il retroscena di <hi rend="#b">Carmelo Lopapa</hi> il leader di Forza Italia avrebbe spiegato a Salvini di non avere “<hi rend="#b">preclusioni</hi>“: “Pensiamo si possa trovare<hi rend="#b"> un’intesa su un governo di programma</hi>“. Naturalmente, se il retroscena venisse confermato, c’è molta strategia. Almeno per tre aspetti.</p>
    <p>Il primo: il Pd in questo momento non si schioda dalla convinzione di stare all’opposizione e soprattutto <hi rend="#b">Salvini</hi> non vuole parlare con i <hi rend="#b">democratici </hi>(“Se faccio un governo, non lo faccio per far tornare chi è stato bocciato dal voto”) quindi veder fallire subito <hi rend="#b">un tentativo con i grillini</hi> aprirebbe a strade alternative meno ostiche. Il secondo aspetto: il leader di fatto del centrodestra, dopo le elezioni del 4 marzo, è <hi rend="#b">Salvini</hi>, capo del primo partito della coalizione, e in più la <hi rend="#b">Lega</hi> sta facendo da calamita per molti berlusconiani sul territorio, anche al <hi rend="#b">Sud</hi>; un modo per tamponare questa situazione è almeno farlo “friggere” con i tentativi di formare una maggioranza che possono risultare “<hi rend="#b">velleitari</hi>” e – chissà – in apparenza da Prima Repubblica e “inciucisti”, buona parte dei temi dei comizi consuti di Salvini. Il terzo e principale: dando la propria disponibilità a un accordo con i Cinquestelle non toccherà a Forza Italia dire di no, ma è probabile che sarà lo stesso M5s a negarsi. E a quel punto la responsabilità di un governo che non si forma non sarà più di Berlusconi, ma – appunto – di<hi rend="#b"> Luigi Di Maio</hi> e dei suoi (che peraltro non perderebbero un voto da questa decisione, conoscendo un po’ quell’elettorato).</p>
    <p>Venerdì, intanto, rispettivamente alle 10,30 e alle 11, le Aule di <hi rend="#b">Montecitorio</hi> e di <hi rend="#b">Palazzo Madama</hi> riuniranno per la prima volta i deputati e i senatori (anche se incredibilmente di alcuni non è ancora certa l’elezione, a 17 giorni dal voto). Ad oggi, secondo i giornali, per la presidenza della Camera – che secondo gli accordi tra i partiti dovrebbe andare al M5s – i nomi che girano sono quelli di<hi rend="#b"> Roberto Fico</hi> e<hi rend="#b"> Riccardo Fraccaro </hi>(il secondo più vicino a Di Maio del primo, come noto); per la presidenza del Senato – che dovrebbe avere una guida eletta col centrodestra – la terna di Forza Italia proposta da Berlusconi è composta da <hi rend="#b">Paolo Romani</hi> (su cui il leader insiste), <hi rend="#b">Maurizio Gasparri</hi> (per 5 anni vicepresidente a Palazzo Madama) e <hi rend="#b">Annamaria Bernini</hi> (stimata anche dal Pd e dai modi sempre istituzionali). Per la Lega il nome buono che resta in piedi è comunque quello di <hi rend="#b">Giulia</hi><hi rend="#b">Bongiorno</hi>, la cui colpa per Berlusconi potrebbe essere la sua “resistenza” alle leggi ad personam.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>