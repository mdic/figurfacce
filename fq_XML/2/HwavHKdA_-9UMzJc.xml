<doc sitename="Il Fatto Quotidiano" title="Evo Morales calciatore in Serie A: la trovata in vista delle presidenziali in Bolivia - Il Fatto Quotidiano" author="Lorenzo Vendemiale" date="2014-05-23" url="http://www.ilfattoquotidiano.it/2014/05/23/evo-morales-calciatore-in-serie-a-la-trovata-in-vista-delle-presidenziali-in-bolivia/997528/" hostname="ilfattoquotidiano.it" description="Calcio e politica vanno da sempre a braccetto in tutto il mondo. Ma il binomio ha trovato la sua massima espressione in Bolivia, dove il presidente della Repubblica Evo Morales ha deciso di diventare anche calciatore. E non per una partita di beneficenza o in qualche categoria minore, ma da vero professionista: nella stagione 2014/2015 …" categories="Sport" tags="Bolivia;Evo Morales;Fifa;Matteo Renzi;Silvio Berlusconi" fingerprint="d845b0367ba25db4">
  <main>
    <head rend="h1">Evo Morales calciatore in Serie A: la trovata in vista delle presidenziali in Bolivia</head>
    <graphic src="https://st.ilfattoquotidiano.it/wp-content/uploads/2014/05/morales-640.jpg" alt="Evo Morales"/>
    <p>Calcio e <hi rend="#b">politica</hi> vanno da sempre a braccetto in tutto il mondo. Ma il binomio ha trovato la sua massima espressione in <hi rend="#b">Bolivia</hi>, dove il presidente della Repubblica <hi rend="#b">Evo Morales</hi> ha deciso di diventare anche <hi rend="#b">calciatore</hi>. E non per una partita di beneficenza o in qualche categoria minore, ma da vero <hi rend="#b">professionista</hi>: nella stagione 2014/2015 giocherà infatti tra le fila dello <hi rend="#b">Sport Boys</hi>, squadra di <hi rend="#b">Warnes</hi>, del dipartimento di <hi rend="#b">Santa Cruz</hi>, che milita nella massima serie del campionato locale. L’annuncio è stato dato dalla dirigenza del club, fra lo stupore di <hi rend="#b">giornalisti</hi> e tifosi nel corso di un’affollatissima conferenza stampa. Non c’è trucco né finzione: il presidente <hi rend="#b">Mario Cronenbold</hi> ha comunicato lo stipendio del presidente (percepirà 215 dollari al mese, il minimo sindacale) e ha anche mostrato il suo tesserino, per dimostrare l’affiliazione già avvenuta presso la <hi rend="#b">Federazione boliviana</hi>.</p>
    <p>A settembre, dunque, Evo Morales farà il suo esordio nella <hi rend="#b">Liga</hi> a 54 anni suonati. I dirigenti hanno spiegato anche le condizioni dell’accordo firmato fra le parti: il <hi rend="#b">capo di Stato</hi>, che scenderà in campo con la maglia numero dieci, giocherà “almeno due o tre partite, scelte compatibilmente ai suoi <hi rend="#b">impegni istituzionali</hi>, per almeno venti minuti ciascuna”. Una trovata davvero imprevedibile, che promette però di far felici tutti. Il club, innanzitutto: forse sul piano tecnico lo <hi rend="#b">Sport Boys</hi> pagherà qualcosa con l’ingresso in campo di un 54enne non calciatore; ma dal punto di vista del <hi rend="#b">marketing</hi>, degli introiti commerciali e degli incassi da gara, le casse societarie avranno sicuro beneficio. E anche il presidente avrà il suo <hi rend="#b">tornaconto</hi>: le sue esibizioni sono previste a partire da settembre, in autunno. Proprio in contemporanea con le prossime <hi rend="#b">elezioni presidenziali</hi>: il 5 ottobre la Bolivia tornerà alle urne per scegliere il suo capo di Stato, e Morales ha intenzione di fare <hi rend="#b">campagna elettorale</hi> sui campi di calcio.</p>
    <p>Lo stesso Cronenbold ha parlato esplicitamente di “<hi rend="#b">mossa elettorale</hi>”. La riconferma del presidente in carica è data per probabile, ma non più scontata come in passato: Morales di recente è sceso nei sondaggi per la prima volta al di sotto del 50%, e per ricandidarsi ha anche dovuto aggirare il vincolo di tre mandati consecutivi (grazie ad un’<hi rend="#b">interpretazione favorevole</hi> del Tribunale costituzionale secondo cui il primo, quello dal 2006 al 2010, non è da considerare perché avvenuto sotto la precedente costituzione). La sue performance da calciatore potrebbero risultare persino decisive nella <hi rend="#b">rielezione</hi>. L’opposizione, infatti, è già in allarme, ben poco entusiasta di vedere l’onnipresente Morales all’opera anche sul campo di gioco. E anche <hi rend="#b">Alex Contreras</hi>, braccio destro del presidente, avvisa: “Potrebbe essere controproducente, nel calcio contano i risultati e se la squadra dovesse perdere i tifosi daranno colpa al presidente”. D’altra parte, visti i precedenti non c’è neanche troppo da stupirsi della scelta di Morales. <hi rend="#b">Tifoso</hi> e appassionato, con un passato da calciatore a livello giovanile, il presidente boliviano era già salito agli onori della cronaca nel 2006 per essersi rotto il naso in un’amichevole in uno scontro con un <hi rend="#b">portiere</hi>.</p>
    <p>E poi nel 2007, quando aveva improvvisato una partita sulle <hi rend="#b">Ande</hi>, ad un’altitudine superiore ai 5mila metri: un’iniziativa di protesta contro la decisione della <hi rend="#b">Fifa</hi> di vietare partite ufficiali oltre quota 3000 metri, penalizzando così la Bolivia, la cui capitale <hi rend="#b">La Paz</hi> si trova a 3600 metri circa sopra il livello del mare. Né può sorprendere l’utilizzo del calcio a fini elettorali. Soprattutto in <hi rend="#b">Italia</hi>, dove i successi del <hi rend="#b">Milan</hi> hanno costituito parte determinante dell’<hi rend="#b">epopea berlusconiana</hi>. O se si pensa alle polemiche degli ultimi giorni, <ref target=" http:/ /www.ilfattoquotidiano.it/2014/04/23/partita-del-cuore-matteo-renzi-ho-deciso-di-non-giocare/960973/">quando Matteo Renzi ha dovuto rinunciare a giocare la Partita del cuore per ragioni di par condicio</ref>. Da </p>
    <p><hi rend="#b">Gianni Rivera</hi>a</p>
    <p><hi rend="#b">Romario</hi>(deputato in Brasile fra le file del partito socialista), fino ad arrivare a</p>
    <p><hi rend="#b">George Weah</hi>(candidato alle presidenziali in</p>
    <p><hi rend="#b">Liberia</hi>nel 2005), sono tanti i calciatori che hanno sfruttato la propria popolarità sportiva per buttarsi in politica. Fin’ora, però, nessuno aveva fatto il contrario. Ma Evo Morales è sempre stato abituato a stupire. E Il suo esordio nella Liga boliviana rappresenterà solo l’ennesimo capitolo della sua carriera di presidente-calciatore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>