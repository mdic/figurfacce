<doc sitename="Il Fatto Quotidiano" title="Ascolti tv, Berlusconi aiuta Fazio ma non troppo. La serata la stravince come sempre &quot;Rosy Abate&quot; - Il Fatto Quotidiano" author="F Q" date="2017-11-27" url="https://www.ilfattoquotidiano.it/2017/11/27/ascolti-tv-berlusconi-aiuta-fazio-ma-non-troppo-la-serata-la-stravince-come-sempre-rosy-abate/4003805/" hostname="ilfattoquotidiano.it" description="Bene ma non benissimo. Silvio Berlusconi aiuta il periodo difficile – in termini di ascolti – di Che tempo che fa. Il programma di Rai1 condotto da Fabio Fazio mette insieme in prima serata poco meno di 4 milioni di spettatori (3 milioni e 921mila) con uno share del 14,94 per cento. Un dato lontano …" categories="FQ Magazine" tags="Ascolti TV;Auditel;Fabio Fazio;Luigi di Maio;Movimento 5 Stelle;Silvio Berlusconi" fingerprint="4bebda578cad782c">
  <main>
    <p><ref target="https://www.ilfattoquotidiano.it/2017/11/26/berlusconi-da-fazio-zero-domande-sui-processi-m5s-peggio-dei-comunisti-scalfari-vecchiaia-rende-saggi/4003002/">Bene ma non benissimo. Silvio Berlusconi aiuta il periodo difficile</ref> – in termini di ascolti – di </p>
    <p><hi rend="#i">Che tempo che fa</hi>. Il programma di Rai1 condotto da</p>
    <p><hi rend="#b">Fabio Fazio</hi>mette insieme in prima serata poco meno di 4 milioni di spettatori (3 milioni e 921mila) con uno share del 14,94 per cento. Un dato lontano dai numeri di inizio stagione (</p>
    <p><hi rend="#b">prima puntata 20,8</hi>) e leggermente superiore alla performance televisiva dell’intervista di Fazio a</p>
    <p><hi rend="#b">Luigi Di Maio</hi>, candidato premier del</p>
    <p><hi rend="#b">Movimento Cinque Stelle</hi>, visto dal 14,5 per cento degli spettatori (3 milioni e 767mila). Ma dà un po’ di ossigeno alla trasmissione di Rai1 che la settimana precedente aveva totalizzato l’13,3 per cento (l’1,6 per cento in meno di ieri). Per il Pd commenta</p>
    <p><hi rend="#b">Sergio Boccadutri</hi>, componente della commissione di</p>
    <p><hi rend="#b">vigilanza Rai</hi>: “Nonostante il grande lavoro pubblicitario il rientro di Berlusconi su Rai 1 è stato un mezzo flop – dice il deputato – Portare</p>
    <p><hi rend="#b">solo 500mila spettatori</hi>in più nonostante tutti gli sforzi fatti dimostra che il Cavaliere non ha più un grande appeal. E pensare che con una certa malizia</p>
    <p><hi rend="#b">Mediaset</hi>, come evidenziato dal collega</p>
    <p><hi rend="#b">Michele Anzaldi</hi>, ha fatto slittare l’andata in onda della sua trasmissione di punta per non coprire il capo da Fazio proprio per non toglierli spettatori. Nonostante tutto il risultato è stato inferiore alle attese. Le persone probabilmente hanno capito dopo 20 anni, che una volta spente le luci, le mirabolanti promesse restano solo parole”.</p>
    <p>La serata, come succede da settimane, è vinta da<hi rend="#i"> Rosy Abate</hi>, la fiction su vicende di mafia che su Canale 5 raggiunge il 19,81 per cento grazie a 4 milioni e 644mila contatti. Quanto agli altri programmi a contenuto giornalistico (o affine) <hi rend="#i">Non è l’Arena</hi>, di <hi rend="#b">Massimo Giletti</hi>, si attesta al 6,43 per cento (1 milione e 388mila spettatori), mentre <hi rend="#i">Le Iene</hi> su Italia 1 arrivano al 9,77 (1 milioni e 898mila).</p>
    <p>Su Rai2 <hi rend="#i">Ncis</hi> in replica ha catturato l’attenzione di 1.861.000 spettatori (6.83 per cento) mentre <hi rend="#i">Bull</hi> 1.558.000 (6.16%). Su <hi rend="#b">Rai3</hi><hi rend="#i">The Impossible </hi>ha raccolto davanti al video 1.051.000 spettatori pari ad uno share del 4.23%. Su <hi rend="#b">Rete4</hi> il film <hi rend="#i">Indovina chi sposa mia figlia!</hi> è stato visto da 614.000 spettatori con il 2.48% di share.</p>
  </main>
  <comments/>
</doc>