<doc sitename="Il Fatto Quotidiano" title="Elezioni, Bruxelles riabilita Berlusconi europeista. Salvini attacca: &quot;Il 3%? Non esiste. No a larghe intese volute da Ue&quot; - Il Fatto Quotidiano" author="F Q" date="2018-01-23" url="https://www.ilfattoquotidiano.it/2018/01/23/elezioni-bruxelles-riabilita-berlusconi-europeista-salvini-attacca-il-3-non-esiste-no-a-larghe-intese-volute-da-ue/4109806/" hostname="ilfattoquotidiano.it" description="Uno ha annunciato l’intenzione di rispettare il limite Ue che fissa al 3% il tetto per il rapporto tra deficit e pil. L’altro, invece, no: per lui quella regola non esiste. Solo su una cosa sono d’accordo: no alle larghe intese dopo le elezioni. A 40 giorni dalle politiche del prossimo 4 marzo il centrodestra …" categories="Elezioni Politiche 2018" tags="Angela Merkel;Matteo Salvini;Silvio Berlusconi" fingerprint="758e16644307403d">
  <main>
    <head rend="h1">Elezioni, Bruxelles riabilita Berlusconi europeista. Salvini attacca: “Il 3%? Non esiste. No a larghe intese volute da Ue”</head>
    <graphic src="https://st.ilfattoquotidiano.it/wp-content/uploads/2018/01/23/salviniberlusconimerkel.jpg"/>
    <p>Uno ha annunciato l’intenzione di rispettare il<hi rend="#b"> limite Ue</hi> che fissa al<hi rend="#b"> 3%</hi> il tetto per il rapporto tra <hi rend="#b">deficit</hi> e <hi rend="#b">pil</hi>. L’altro, invece, no: per lui quella regola<hi rend="#b"> non esiste</hi>. Solo su una cosa sono d’accordo: no alle larghe intese dopo le elezioni. A 40 giorni dalle politiche del prossimo 4 marzo il <hi rend="#b">centrodestra</hi> si trova già spaccato. E su un tema fondamentale: i rapporti con l’<hi rend="#b">Unione Europea</hi>.<ref target="https://www.ilfattoquotidiano.it/premium/articoli/rieccolo-leuropa-riabilita-berlusconi-il-ppe-sta-con-lui/"> Nel day after del ritorno a Bruxelles di Silvio Berlusconi, accolto dai leader europei come “argine contro ogni tipo di populismo“</ref>, </p>
    <p><hi rend="#b">Matteo Salvini</hi>decide di tornare a marcare le posizioni della</p>
    <p><hi rend="#b">Lega</hi>. “Il numerino 3, se danneggia le imprese e le famiglie italiane, per noi</p>
    <p><hi rend="#b">non esiste</hi>. Se ci sono</p>
    <p><hi rend="#b">regolamenti Ue</hi>che danneggiano le famiglie italiane quei regolamenti per il governo Salvini</p>
    <p><hi rend="#b">non esistono</hi>: come la Bolkestein, la direttiva Banche”, dice il numero uno del</p>
    <p><hi rend="#b">Carroccio</hi>riferendosi al rapporto tra</p>
    <p><hi rend="#b">deficit</hi>e</p>
    <p><hi rend="#b">prodotto interno lordo</hi>. E poi: “L’euro era e resta un esperimento</p>
    <p><hi rend="#b">sbagliato</hi>che ha</p>
    <p><hi rend="#b">danneggiato</hi>il lavoro e l’economia italiana. Noi non cambiamo idea. Ci prepariamo a difendere l’interesse nazionale come abbiamo sottoscritto nel programma del</p>
    <p><hi rend="#b">centrodestra</hi>con la prevalenza della</p>
    <p><hi rend="#b">Costituzione</hi>sull’ ordinamento Ue”.</p>
    <p>Una replica diretta alle parole di Berlusconi, che qualche giorno fa aveva sostenuto: “Non si può <hi rend="#b">uscire</hi> dall’euro e anche Salvini ne è assolutamente <hi rend="#b">convinto</hi>“.<hi rend="#b"/>A quanto pare non così tanto.<hi rend="#b"/>Ieri, invece, il leader di<hi rend="#b"> Forza Italia</hi> ha cominciato il suo tour di due giorni al centro dell’Europa, dove ha presentato il programma elettorale nella sede del<hi rend="#b"> Partito popolare europeo</hi>, assicurando che il centrodestra intenderà “rispettare la regola del<hi rend="#b"> 3%</hi> del <hi rend="#b">deficit</hi>“. Una linea praticamente opposta a quella dell’alleato Salvini. Ma d’altra parte l’ex cavaliere è andato a <hi rend="#b">Bruxelles</hi> per “riaccreditarsi” come interlocutore dei leader europei: ha incontrato <hi rend="#b">Antonio Lopez</hi>, segretario generale del Ppe, <hi rend="#b">Michel Barnier</hi>, capo negoziatore Ue sulla <hi rend="#b">Brexit</hi>, <hi rend="#b">Jean-Claude Juncker</hi>, presidente della commissione europea, e <hi rend="#b">Manfred Weber</hi>, leader dei popolari europei.</p>
    <p>“È una gran cosa che Silvio Berlusconi sia a Bruxelles. Abbiamo le stesse idee: avere un’Europa e un’Italia. Non credo che ci sia bisogno di alcuna <hi rend="#b">riabilitazione</hi>: è un grande europeo e un <hi rend="#b">grande statista italiano</hi>“, ha detto Weber. “L’incontro con Berlusconi? <hi rend="#b">Eccellente</hi>“, il commento di Juncker, mentre <hi rend="#b">Angela Merkel</hi> si è lanciata in un abbraccio con l’ex premier pregiudicato, subito immortalato dai fotografi. Insomma sono lontanissimi i tempi in cui la cancelliera ridacchiava – spalleggiata da <hi rend="#b">Nicolas Sarkozy</hi> – prima di rispondere a una domanda su Berlusconi nel 2011, poco prima che l’allora presidente del consiglio fosse costretto alle dimissioni. Acqua passata. Adesso, infatti, l’Europa guarda con preoccupazione sia alla crescita del <hi rend="#b">Movimento 5 Stelle</hi> che alle sfumature sovraniste portate avanti da Salvini e da Giorgia Meloni. E visto che i sondaggi danno in svantaggio il <hi rend="#b">Pd</hi> di Matteo Renzi, per Bruxelles è tornato ad essere Berlusconi “l’argine” contro la “deriva dei partiti anti establishment”.</p>
    <p>Ed è per questo motivo che la visita di dell’ex cavaliere a in Europa non è piaciuta a Salvini. “L’Italia non ha bisogno di garanti, siamo una <hi rend="#b">Repubblica</hi><hi rend="#b">libera</hi> e <hi rend="#b">sovrana</hi> che è stata calpestata dagli interessi di Bruxelles e Berlino, quindi sono gli italiani a dover essere garantiti da questo”, ha detto ieri sera il leader della <hi rend="#b">Lega</hi> cercando di sminuire il peso politico dell’alleato azzurro. Corteggiato persino con l’ipotesi <hi rend="#b">Quirinale</hi>. “Berlusconi presidente della Repubblica? È un <hi rend="#b">ragionamento interessante</hi> ma non dico altro”, ha detto prima di smentire tutta la linea tenuta dall’ex cavaliere a Bruxelles.</p>
    <p>“Sul 3% Berlusconi <hi rend="#b">sbaglia</hi>?”, chiedono al leader del Carroccio ad Agorà. “Lui dice che è <hi rend="#b">discutibile</hi>. Io sono più diretto”, risponde Salvini. Che per chiarire meglio il concetto ha annunciato la candidatura con la <hi rend="#b">Lega</hi> in Abruzzo e Lazio di <hi rend="#b">Alberto Bagnai</hi>, docente universitario e autore del libro “<hi rend="#b">Il tramonto dell’Euro</hi>“. “Per primo fra tutti in Italia – lo ha presentato il segretario – Bagnai ha detto che il re è nudo, che l’euro è stato esperimento sbagliato. Era e resta un esperimento <hi rend="#b">sbagliato</hi> che ha danneggiato”. Non esattamente la posizione tenuta da Berlusconi in Europa. Sarà per questo che il numero uno del Carroccio ha sottolineato di non essere “disponibile a sostenere<hi rend="#b"> governi con il centrosinistra</hi> imposti dalla Ue”. A Bruxelles, infatti, vedrebbero benissimo un ritorno alle <hi rend="#b">larghe intese</hi>. Su questo punto, però, Berlusconi sembra essere d’accordo con l’alleato leghista: “Escludo la possibilità di una<hi rend="#b"> grande coalizione</hi>, non c’è nessuna possibilità che accada, avremo la maggioranza alla Camera e al Senato”, dice l’ex premier <hi rend="#b">incandidabile</hi> parlando sempre dalla capitale belga. Da oggi al 4 marzo c’è tempo per cambiare idea.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>