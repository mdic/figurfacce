<doc sitename="Il Fatto Quotidiano" title="Comunali 2015, B. sbaglia festa e si presenta a quella del centrosinistra di Segrate - Il Fatto Quotidiano" author="F Q" date="2015-05-30" url="http://www.ilfattoquotidiano.it/2015/05/30/comunali-2015-berlusconi-sbaglia-festa-e-si-presenta-a-quella-del-pd-di-segrate/1733118/" hostname="ilfattoquotidiano.it" description="Ha sbagliato festa elettorale, partecipando a quella del candidato del centrosinistra. E non per il ritorno del patto del Nazareno ma per un banale errore. Silvio Berlusconi ieri sera si è presentato ad una festa in piazza per giovani organizzata dalla lista civica di centrosinistra che corre per le elezioni al Comune di Segrate (Milano) …" categories="Elezioni 2015" tags="PD;Silvio Berlusconi" fingerprint="fbd8552c7d764075">
  <main>
    <head rend="h1">Comunali 2015, B. sbaglia festa e si presenta a quella del centrosinistra di Segrate</head>
    <graphic src="https://st.ilfattoquotidiano.it/wp-content/uploads/2015/05/berlusconi-6753.jpg"/>
    <p>Ha sbagliato festa elettorale, partecipando a quella del candidato del centrosinistra. E non per il ritorno del patto del Nazareno ma per un banale errore. Silvio <hi rend="#b">Berlusconi</hi> ieri sera si è presentato ad una festa in piazza per giovani organizzata dalla lista civica di centrosinistra che corre per le elezioni al Comune di Segrate (Milano) ed è rimasto là per circa cinque minuti “prima di accorgersi che aveva sbagliato manifestazione e che quella non era la festa della candidata del centrodestra”.</p>
    <p>A raccontare l’episodio il candidato sindaco per il centrosinistra del Comune di Segrate, <hi rend="#b">Paolo Micheli</hi>, anche consigliere regionale. “E’ accaduto verso le 23 – ha spiegato Micheli – Berlusconi si è messo a parlare con alcuni giovani, ha chiesto loro quale fosse il nome del candidato e poi ha detto ‘allora domenica trovate un’ora per andare a votare Paolo’, salvo rendersi conto che era la festa sbagliata”.</p>
    <p>“Abbiamo prima visto arrivare un paio di auto – ha raccontato Micheli – e poi è sceso Berlusconi, accompagnato dalla sua scorta, e ha iniziato a muoversi tra gli stand della festa, dove c’erano soprattutto ragazzi”. Si trattava della <hi rend="#i">Street Fest</hi>, un evento per giovani organizzato dalla lista civica ‘Paolo Micheli-Segrate Nostrà nella piazza principale di Segrate e “non c’erano bandiere o simboli di partito, solo un gazebo politico della nostra lista”.</p>
    <p>Secondo il racconto di Micheli, l’ex premier ha iniziato a parlare con alcuni ragazzi, i quali intanto ne approfittavano per scattare alcune foto, e ha chiesto loro “come si chiamasse il candidato sindaco, loro gli hanno risposto ‘Paolo Micheli’ e lui ha detto ‘allora mi raccomando andate a votare, trovate un’ora domenica per votare Paolo'”.</p>
    <p>Poco dopo, però, sempre stando alla versione di Micheli, “si è reso conto che era la festa sbagliata, anche perché il candidato del centrodestra è una donna”. Ieri sera, infatti, al PalaSegrate era in corso anche una manifestazione della candidata del centrodestra, <hi rend="#b">Tecla Fraschini</hi>, appoggiata anche da <hi rend="#b">Forza Italia</hi>. Come ha spiegato ancora il consigliere regionale, ad un certo punto “dopo circa 5 minuti che era con noi, Berlusconi si è accorto di aver sbagliato e se ne è andato, forse un po’ imbarazzato”. E sul suo profilo <hi rend="#b">Facebook</hi> Micheli scherza così: “Dopo l’endorsement del Cavaliere posso dire che è fatta”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>