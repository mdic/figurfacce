<doc sitename="Il Fatto Quotidiano" title="Sondaggi, Renzi e governo al minimo nei consensi. B. e la tentazione di resuscitare il Nazareno - Il Fatto Quotidiano" author="F Q" date="2015-06-20" url="http://www.ilfattoquotidiano.it/2015/06/20/sondaggi-renzi-e-governo-al-minimo-nei-consensi-b-e-la-tentazione-di-resuscitare-il-nazareno/1797504/" hostname="ilfattoquotidiano.it" description="Fiducia e gradimento al minimo per Palazzo Chigi e leader del Pd, risultati elettorali deludenti, un governo più debole e gli avversari che resistono o come nel caso del M5s rimontano nei consensi. C’è poi Silvio Berlusconi, che stando alla ricostruzione del Corriere della Sera, sarebbe stato convinto da Gianni Letta e Fedele Confalonieri a resuscitare il …" categories="Politica" tags="Beppe Grillo;Elezioni Regionali 2020;Forza Italia;Lega;Matteo Renzi;Matteo Salvini;Movimento 5 Stelle;Patto del Nazareno;Silvio Berlusconi;Sondaggi" fingerprint="bda51e523536c16d">
  <main>
    <head rend="h1">Sondaggi, Renzi e governo al minimo nei consensi. B. e la tentazione di resuscitare il Nazareno</head>
    <graphic src="https://st.ilfattoquotidiano.it/wp-content/uploads/2015/06/renzi-berlusconi-675.jpg"/>
    <p>Fiducia e gradimento al minimo per Palazzo Chigi e leader del Pd, risultati elettorali deludenti, un governo più debole e gli avversari che resistono o come nel caso del M5s rimontano nei consensi. C’è poi <hi rend="#b">Silvio Berlusconi</hi>, che stando alla ricostruzione del <hi rend="#i">Corriere della Sera</hi>, sarebbe stato convinto da Gianni Letta e Fedele Confalonieri a resuscitare il <hi rend="#b">Patto del Nazareno</hi>: l’ex Cavaliere tornerebbe a fare da puntello sui provvedimenti più importanti in cambio delle solite richieste – Senato elettivo, modifica dell’Italicum <hi rend="#i">et cetera</hi>. È così che <hi rend="#b">Matteo Renzi</hi> potrebbe pensarci e stringere di nuovo la mano al leader di Forza Italia. Anche se l’accordo potrebbe risultare esiziale in vista di un altro appuntamento importante quello delle <hi rend="#b">comunali del 2016</hi> quando si voterà per città importanti come <hi rend="#b">Milano</hi>.</p>
    <p>A spingere il segretario del Pd a farci almeno un pensierino potrebbero essere gli ultimi sondaggi. In particolare l’ultimo, quello di Demos pubblicato dal quotidiano <hi rend="#i">la Repubblica</hi>, affonda i consensi del partito democratico, logorato dagli scandali di Roma, dalle polemiche interne e dalla delusione delle ultime comunali. Con l’elettorato che guarda nuovamente verso il <hi rend="#b">Movimento 5 Stelle </hi>e fa pareggiare i conti tra gli ex alleati <hi rend="#b">Forza Italia</hi> e <hi rend="#b">Lega Nord</hi>. Che però sostengono di voler continuare a dialogare: in una nota Fi parla di retroscena “che rappresenta il contrario della realtà. Infatti in Forza Italia non c’è alcun cambiamento di strategia nei confronti del governo. Il movimento è e resta convintamente all’opposizione. Non c’è alcuna nostalgia del cosiddetto “patto del Nazareno”. I sondaggi, quelli seri, situano Forza Italia a meno di un punto dalla <hi rend="#b">Lega</hi>, con la quale si è confermata nelle recenti elezioni amministrative una<hi rend="#b"> solida collaborazione</hi>. E Salvini annuncia che martedì incontrerà Berlusconi. “Non sono interessato alle ricostruzioni. Le idee della Lega sono chiare e chi su queste idee e sui nostri temi ci sta è alleato della Lega è prescindere dalle vecchie etichette di destra o di sinistra”.</p>
    <p><hi rend="#b">Il 76% degli intervistati considera l’esecutivo più debole</hi><lb/> Rispetto alle consultazioni per il Parlamento europeo di un anno fa i democratici, guidati dal premier, scendono al <hi rend="#b">32.2%</hi>. Di fatto 8.6 punti in calo rispetto alle elezioni del maggio dell’anno scorso (40.8) e anche 4.4 in meno anche rispetto al sondaggio dello scorso marzo. Appare scontato quindi che il 76% degli intervistati consideri l’<hi rend="#b">esecutivo più debole</hi> dopo il voto.</p>
    <p>Il dato peggiore degli ultimi mesi, che appare più preoccupante per il Pd se si considera il recupero degli eletti guidati da <hi rend="#b">Beppe Grillo</hi> che toccano il livello più alto degli ultimi tempi: il <hi rend="#b">26.1%</hi>. Il Carroccio di Matteo <hi rend="#b">Salvini</hi> e Forza <hi rend="#b">Italia</hi> guardano da lontano, ma agguantano rispettivamente il 14 e il 14.2%. Le pattuglie berlusconiane sembrano quindi resistere all’avanzata leghista guadagnando 0.7 punti percentuali, anche se il partito di<hi rend="#b"> Silvio Berlusconi</hi> ne ha persi 4.6 rispetto alle Europee. Sel e gli altri partiti di sinistra raggiungono il 5.2%, <hi rend="#b">Ndc-Udc</hi> stabili al 3.5%.</p>
    <p>Il sondaggio rileva anche il peggior giudizio per il governo dal febbraio 2014, quando era il <hi rend="#b">56%</hi> degli intervistati a dare un voto sufficiente a superiore al 6 a <hi rend="#b">Palazzo Chigi</hi>: a giugno 2015 si attesa al <hi rend="#b">39%</hi>. Un calo di un punto percentuale al mese, in pratica. Sul tema delle <hi rend="#b">tasse</hi> la bocciatura è pesante perché il dato è pari a 18 punti, peggio di immigrazione 23, di <hi rend="#b">disoccupazione</hi> e lavoro 28, lotta alla corruzione 31, <hi rend="#b">scuola</hi> e università 34 e riforme 35.</p>
    <p><hi rend="#b">Gradimento dei leader: per Renzi peggior risultato dal 2012</hi><lb/> Alla domanda che voto darebbe su una scala da 1 a 10 ai seguenti leader gli intervistati che hanno dato un voto uguale o superiore alla sufficienza al segretario Pd sono il 41% (erano il 49% a marzo): di fatto il peggior dato rispetto al settembre 2012, 37% al segretario della Lega (32), il 31% a<hi rend="#b"> Beppe Grillo</hi> (25), il 30% a <hi rend="#b">Giorgia Meloni</hi> di Fratelli d’Italia (33), stabile <hi rend="#b">Maurizio</hi><hi rend="#b">Landini</hi> al 28% (29), Berlusconi al 27% (24), Vendola si attesta al 25% (26), per <hi rend="#b">Angelino Alfano </hi>la percentuale è al 24% (29).</p>
    <p><hi rend="#b">Durata del governo? Per il 39% fino alla fine della legislatura </hi>In questo quadro non stupisce che aumentino quelli che pensano che il </p>
    <p><hi rend="#b">governo</hi>durerà</p>
    <p><hi rend="#b">pochi mesi</hi>(17% a giugno 2015, il 13 a marzo) e diminuiscano coloro che ritengono che si arrivi al 2018 (il 39% rispetto al 42 di tre mesi fa). Solo il 12% pensa che invece ci sia stato un</p>
    <p><hi rend="#b">rafforzamento,</hi>il 7% pensa che tutto sia come prima, il resto non sa o non risponde.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>