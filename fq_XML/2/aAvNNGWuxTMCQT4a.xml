<doc sitename="Il Fatto Quotidiano" title="Meno male che Silvio c’è: guardare i rifiuti della Campania e rimpiangere Berlusconi - Il Fatto Quotidiano" author="Antonello Caporale" date="2018-02-20" url="https://www.ilfattoquotidiano.it/2018/02/20/meno-male-che-silvio-ce-guardare-i-rifiuti-della-campania-e-rimpiangere-berlusconi/4174802/" hostname="ilfattoquotidiano.it" description="Bonifica. Non è più una parola ma una diavoleria, un modo per dire che non esiste soluzione ma solo finzione, apparenza, mistificazione. Togliamo per un momento di mezzo le inchieste giornalistiche e anche quelle penali. Parliamo solo di competenza, di serietà, di fatti, insomma. Parlarne fa bene perché mai come in queste elezioni i duellanti …" categories="L'Istantanea" tags="Campania;Silvio Berlusconi" fingerprint="ad89300f87660725">
  <main>
    <head rend="h1">Meno male che Silvio c’è: guardare i rifiuti della Campania e rimpiangere Berlusconi</head>
    <graphic src="https://st.ilfattoquotidiano.it/wp-content/uploads/2017/11/29/675-1.jpg"/>
    <p>Bonifica. Non è più una <hi rend="#b">parola</hi> ma una <hi rend="#b">diavoleria</hi>, un modo per dire che non esiste <hi rend="#b">soluzione</hi> ma solo <hi rend="#b">finzione</hi>, apparenza, mistificazione. Togliamo per un momento di mezzo le inchieste giornalistiche e anche quelle penali. Parliamo solo di competenza, di serietà, di fatti, insomma. Parlarne fa bene perché mai come in queste <hi rend="#b">elezioni</hi> i duellanti sul ring contrappongono non l’onore, per di più perduto o irrintracciabile su tutt’e due i <hi rend="#b">fronti</hi><hi rend="#b">contrapposti</hi>, ma la capacità di fare, in qualche modo di costruire, di realizzare, anche al peggio, persino forzando le regole e l’etica pubblica. Sono trent’anni che Bagnoli aspetta di essere bonificata, trent’anni e più di 600 milioni di euro inceneriti, divenuti essi stessi polveri sottili.</p>
    <p>E trent’anni che la <hi rend="#b">Campania</hi> aspetta un impianto per lo smaltimento di rifiuti tossici o speciali, l’unico modo per non prendersi in giro e spiegare che se in un anno si producono tre milioni di tonnellate di rifiuti tossici bisognerà poi anche smaltirli in sicurezza. E al netto di quel che produciamo c’è la vergogna del nostro passato. Sei milioni e seicentomila tonnellate di merda pericolosa, disposta dentro monumentali teli neri, all’aria aperta, sopra la terra di Giugliano che dava da mangiare: albicocche e mandarini, pomodori e ortaggi. Quattro produzioni annue per una natura che in nessun luogo d’Italia era così generosa con chi provvedeva a curarla. <hi rend="#i">Quanti milioni di euro spesi, e chi lo sa più?</hi>, e quali competenze il governo nazionale e locale, anche quest’ultimo dello sceriffo <hi rend="#b">De Luca</hi>, hanno mostrato? Finora, al netto del ladrocinio secolare, l’un per cento delle <hi rend="#b">ecoballe</hi> sono state sollevate dal terreno e smaltite, forse nascoste chissà dove. E sono trent’anni che questa regione, al pari di molte altre, attende una <hi rend="#b">bonifica etica</hi> negli ospedali, un poco più di umanità, di pulizia e di medici che facciano solo i <hi rend="#b">medici</hi>.</p>
    <p>Trent’anni di balle e tre casi accomunati dal fetore della malapolitica. Fa male dirlo, ma è obbligatorio ricordare oggi un fatto: senza l’inceneritore di <hi rend="#b">Acerra</hi>, l’unica, disperata ma utile bocca che mangia i <hi rend="#b">rifiuti</hi> e li brucia, realizzata dal governo <hi rend="#b">Berlusconi</hi>, cosa sarebbe oggi di <hi rend="#b">Napoli</hi> e della <hi rend="#b">Campania</hi>? Ecco, siamo arrivati a questo punto: ricordare <hi rend="#b">Berlusconi</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>