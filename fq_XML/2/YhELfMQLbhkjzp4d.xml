<doc sitename="Il Fatto Quotidiano" title="Berlusconi: &quot;Nuovo movimento guidato da mio erede. Non ci saranno primarie&quot; - Il Fatto Quotidiano" author="F Q" date="2015-05-21" url="http://www.ilfattoquotidiano.it/2015/05/21/berlusconi-nuovo-movimento-guidato-da-mio-erede-non-sara-scelto-con-primarie/1707225/" hostname="ilfattoquotidiano.it" description="Un nuovo leader per Forza Italia: sarà un erede di Silvio Berlusconi e di sicuro “non sarà scelto con le primarie”. L’ex Cavaliere, in diretta su Canale 21 (Napoli), torna a parlare del futuro del partito. Nei giorni scorsi, durante un comizio a Saronno, aveva già detto che “ormai sono fuori dalla politica, ma resto …" categories="Politica" tags="Forza Italia;Silvio Berlusconi" fingerprint="3df652afc00b52ad">
  <main>
    <head rend="h1">Berlusconi: “Nuovo movimento guidato da mio erede. Non ci saranno primarie”</head>
    <graphic src="https://st.ilfattoquotidiano.it/wp-content/uploads/2015/05/Berlusconi-675.jpg"/>
    <p>Un nuovo leader per <hi rend="#b">Forza Italia</hi>: sarà un erede di <hi rend="#b">Silvio Berlusconi</hi> e di sicuro “non sarà scelto con le primarie”. L’ex Cavaliere, in diretta su <hi rend="#b">Canale 21 </hi>(Napoli), torna a parlare del futuro del partito. <ref target="http://www.ilfattoquotidiano.it/2015/05/18/berlusconi-ormai-sono-fuori-dalla-politica-fitto-si-autorottama/1694469/">Nei giorni scorsi, durante un comizio a Saronno, aveva già detto che “ormai sono fuori dalla politica, ma resto per senso di responsabilità”. </ref>Oggi, torna a ribadire il concetto: “Sarà un movimento che abbraccerà tutti i moderati italiani. Non sarà guidato da me, ma da un mio erede. Chi sarà il mio erede politico? Ci sono due o tre persone che potrebbero prendere il mio posto di <hi rend="#b">leader del movimento</hi>“.</p>
    <p>Se le modalità, i nomi e i tempi restano ancora confusi, quello che è chiaro nella testa di Berlusconi è che a scegliere il leader non sarà la base: “Di sicuro”, ha detto, “non ci saranno primarie. La storia insegna che i grandi leader come <hi rend="#b">De Gasperi, Craxi e Berlusconi</hi> non sono mai passati per le primarie”. L’ex presidente del Consiglio ha poi aggiunto che il futuro soggetto politico che ha in mente: “Non si chiamerà Partito dei Repubblicani, ma sarà un movimento che abbraccerà tutti i moderati italiani”.</p>
    <p>L’ex Cavaliere ha poi parlato della campagna elettorale per le Regionali. “De Luca non lo conosco”, ha detto commentando il candidato per il centrosinistra che sfida il governatore uscente <hi rend="#b">Stefano Caldoro</hi> in Campania, “Ho letto quello che ha avuto coraggio di dire Enrico Letta su di lui e credo possa essere un giudizio che si possa condividere”. Nelle scorse ore infatti l’ex presidente del Consiglio e ora esponente della minoranza Pd aveva detto che “se De Luca lo avesse candidato Berlusconi, la sinistra sarebbe scesa in piazza”.</p>
    <p>Le sorprese di Berlusconi non sono finite. In serata si è infatti diffusa la voce che potrebbe essere l’ospite di <hi rend="#b">“Che tempo che fa”</hi> di Fabio Fazio domenica 25 maggio. Il conduttore infatti su Twitter ha scritto: “Domenica, per la prima volta, a @chetempochefa, ci sarà un ospite davvero inaspettato…”. Fonti interne al partito lasciano intendere che il debutto del leader azzurro sulla trasmissione di Raitre potrebbe essere possibile. Berlusconi non ha mai partecipato al programma.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>