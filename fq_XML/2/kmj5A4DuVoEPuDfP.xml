<doc sitename="Il Fatto Quotidiano" title="Processo Ruby Ter, la Procura di Roma chiede rinvio a giudizio per Silvio Berlusconi e Mariano Apicella - Il Fatto Quotidiano" author="F Q" date="2018-02-07" url="https://www.ilfattoquotidiano.it/2018/02/07/processo-ruby-ter-la-procura-di-roma-chiede-rinvio-a-giudizio-per-silvio-berlusconi-e-mariano-apicella/4143154/" hostname="ilfattoquotidiano.it" description="Rinvio a giudizio per corruzione e per falsa testimonianza. È la richiesta dei magistrati della Procura di Roma nei confronti di Silvio Berlusconi e di Mariano Apicella nell’ambito di uno dei filoni, giunto da Milano per competenza nella Capitale, dell’indagine Ruby ter. L’ipotesi di reato a carico dell’ex presidente del Consiglio è di corruzione, mentre il cantante risponde …" categories="Giustizia" tags="Corruzione;Emilio Fede;Mariano Apicella;Nicole Minetti;Processo Ruby;Silvio Berlusconi" fingerprint="7b9af6743b56b433">
  <main>
    <head rend="h1">Processo Ruby Ter, la Procura di Roma chiede rinvio a giudizio per Silvio Berlusconi e Mariano Apicella</head>
    <graphic src="https://st.ilfattoquotidiano.it/wp-content/uploads/2018/02/07/berlusconi-apicella-675.jpg"/>
    <p>Rinvio a giudizio per corruzione e per falsa testimonianza. È la richiesta dei magistrati della Procura di Roma nei confronti di <hi rend="#b">Silvio Berlusconi</hi> e di <hi rend="#b">Mariano Apicella</hi> nell’ambito di uno dei filoni, giunto da <hi rend="#b">Milano</hi> per competenza nella <hi rend="#b">Capitale</hi>, dell’indagine Ruby ter. L’ipotesi di reato a carico dell’ex presidente del Consiglio è di <hi rend="#b">corruzione</hi>, mentre il cantante risponde di corruzione e <hi rend="#b">falsa testimonianza</hi>. Secondo l’accusa Berlusconi avrebbe pagato il <hi rend="#b">cantante</hi> per indurlo a falsa testimonianza sul caso “<hi rend="#b">Olgettine</hi>“. In base all’impianto accusatorio la prima dazione di danaro sarebbe avvenuta a <hi rend="#b">Roma</hi>. In totale il cantante napoletano, che avrebbe partecipato a feste organizzate ad <hi rend="#b">Arcore</hi>, avrebbe percepito illecitamente complessivamente 157 mila euro. Il procedimento romano è lo stralcio di una indagine condotta dalla <hi rend="#b">Procura di Milano</hi> e poi “spacchettato” il 29 aprile del 2016 dal<hi rend="#b"> gup meneghino</hi> che ha inviato gli atti, oltre che a Roma, anche a <hi rend="#b">Torino</hi>, <hi rend="#b">Pescara</hi>, <hi rend="#b">Treviso</hi>, <hi rend="#b">Monza</hi> e <hi rend="#b">Siena</hi> per competenza territoriale.</p>
    <p>La decisione sul rinvio a giudizio è fissata al 9 maggio davanti al gup<hi rend="#b"> Angela Gerardi.</hi> Intanto lunedì prossimo, a <hi rend="#b">Milano</hi>, riprenderà l’udienza preliminare davanti al gup <hi rend="#b">Maria Vicedomini</hi> a carico di Berlusconi, di <hi rend="#b">Aris Espinosa</hi>, Elisa Toti e<hi rend="#b"> Giovanna Rigato</hi> che avrebbero ottenuto pagamenti in tempi più recenti rispetto alle altre ‘olgettine’. Si tratta di fascicoli inviati dalla procura meneghina a Treviso e Monza e poi tornati a Milano. Giovanna Rigato, inoltre, punterebbe a essere giudicata con<hi rend="#b"> rito abbreviato</hi>, separando così la sua sorte da quella dell’ex premier e delle altre <hi rend="#b">ragazze</hi>. Il filone principale del processo <hi rend="#b">Ruby ter</hi>, che vede imputati il leader di<hi rend="#b"> Forza Italia</hi> e altri 23 imputati, riprenderà invece il 7 maggio prossimo e andrà a vanti tutti i lunedì fino a luglio. In corso anche il <hi rend="#b">processo d’appello bis</hi> per la ex consigliera regionale<hi rend="#b"> Nicole Minetti</hi> e per<hi rend="#b"> Emilio Fede</hi>: prossima udienza fissata per il 5 di marzo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>