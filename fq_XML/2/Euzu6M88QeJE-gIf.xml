<doc sitename="Il Fatto Quotidiano" title="Referendum: &quot;Berlusconi e Renzi da Barbara D'Urso, ma niente faccia a faccia&quot;. E chi parla per secondo avrà l'ultima parola - Il Fatto Quotidiano" author="Andrea Tundo" date="2016-11-23" url="http://www.ilfattoquotidiano.it/2016/11/23/referendum-berlusconi-e-renzi-da-barbara-durso-ma-niente-faccia-faccia-e-chi-parla-per-secondo-avra-lultima-parola/3213194/" hostname="ilfattoquotidiano.it" description="Una sfida a distanza nel salotto più visto della domenica pomeriggio, dove in passato hanno spopolato tra selfie con la conduttrice e racconti su Dudù. Entrambi a caccia del ghiotto pubblico di Barbara D’Urso, Matteo Renzi e Silvio Berlusconi dovrebbero essere entrambi ospiti del popolare programma di Canale 5 nell’ultima domenica utile prima del referendum. Il …" categories="Televisione" tags="Matteo Renzi;Silvio Berlusconi" fingerprint="f99ea149ecb74038">
  <main>
    <p>Una sfida a distanza nel <hi rend="#b">salotto</hi> più visto della domenica pomeriggio, dove in passato hanno spopolato tra <hi rend="#b">selfie</hi> con la conduttrice e racconti su <hi rend="#b">Dudù</hi>. Entrambi a caccia del ghiotto pubblico di <hi rend="#b">Barbara D’Urso</hi>, <hi rend="#b">Matteo Renzi</hi> e <hi rend="#b">Silvio Berlusconi</hi> dovrebbero essere entrambi ospiti del popolare programma di <hi rend="#b">Canale 5</hi> nell’ultima domenica utile prima del referendum. Il <hi rend="#b">condizionale</hi> è d’obbligo, mancando le <hi rend="#b">conferme ufficiali</hi>, ma che il premier si accomoderà nello studio di <hi rend="#b">Domenica Live</hi> lo ha svelato <hi rend="#b">Paolo Liguori</hi> a <hi rend="#b">TgCom</hi> definendo il contenitore pomeridiano di punta delle reti <hi rend="#b">Mediaset</hi> come “la trasmissione preferita” di <hi rend="#b">Renzi</hi>. Mentre da fonti di <hi rend="#b">Forza Italia</hi> si apprende che l’ex <hi rend="#b">Cavaliere</hi> sfrutterà lo stesso palcoscenico per uno degli ultimi appelli in favore del <hi rend="#b">No</hi>. Niente faccia a faccia, questo è certo: il duello, se si farà, sarà ‘in differita’. Si alterneranno di fronte alla conduttrice, prima l’uno e poi l’altro. Ma chi si parlerà per primo?</p>
    <p>È attorno a questo che a <hi rend="#b">Mediaset</hi> si ragiona in queste ore. Ed è poi il motivo della mancanza di certezze. Perché esordire o chiudere lo spazio che <hi rend="#b">Domenica Live</hi> sta dedicando da settimane al <hi rend="#b">referendum</hi> del 4 dicembre cambia – e non poco – la faccenda: significa avere la possibilità di ribattere alle ragioni espresse da chi ha parlato prima. Quando sono iniziate le <hi rend="#b">ospitate politiche</hi> di <hi rend="#b">Barbara D’Urso</hi>, come spiegato in diretta dalla stessa conduttrice, è infatti stato effettuato un <hi rend="#b">sorteggio</hi> per decidere chi tra gli esponenti del <hi rend="#b">Sì</hi> e del <hi rend="#b">No</hi> dovesse aprire le danze. Toccò a <hi rend="#b">Daniela Santanché</hi>, quindi nelle settimane successive si è andati avanti per alternanza. Secondo questo principio, domenica toccherebbe a <hi rend="#b">Renzi</hi> parlare per primo e solo a seguire entrerebbe <hi rend="#b">Berlusconi</hi>. Renzi e l’ex Cavaliere sono entrambi d’accordo? E lo è anche Mediaset?</p>
    <p>Il Biscione sta nel mezzo, in situazione delicata. Da una parte, c’è il padrone di casa e dall’altra il presidente del Consiglio. Che il suo network ‘tifi’ per il <hi rend="#b">Sì</hi>, lo ha spiegato lo stesso <hi rend="#b">Berlusconi</hi> a Porta a Porta con schiettezza: “Hanno paura della possibile <hi rend="#b">ritorsione</hi> di chi ha il potere. Ho avuto <hi rend="#b">discussioni</hi> a questo livello e ho dovuto accettare questo fatto essendoci dentro le aziende i <hi rend="#b">risparmiatori</hi> e devo prendere atto che le <hi rend="#b">dichiarazioni</hi> del presidente <hi rend="#b">Mediaset</hi> sono attribuibili alla difesa di questi <hi rend="#b">risparmiatori</hi> – è stato il suo <hi rend="#b">ragionamento</hi> davanti a <hi rend="#b">Bruno Vespa</hi> – <ref target="http://www.ilfattoquotidiano.it/2016/11/22/riforme-berlusconi-mediaset-per-si-teme-ritorsioni-guerini-voto-nel-2017-col-no-poi-dietrofront-decide-colle/3210542/">Se il governo dovesse vincere ci sarebbero conseguenze negative per le nostre aziende e per le altre</ref>”.</p>
    <p>Ecco quindi che a <hi rend="#b">Domenica Live</hi> – prodotto da <hi rend="#b">Videonews</hi>, che è una testata giornalistica – si gioca una partita nella <hi rend="#b">partita</hi>, una sorta di <hi rend="#b">braccio di ferro</hi>, per avere più <hi rend="#b">presa possibile</hi> su una fetta di <hi rend="#b">elettorato</hi> difficilmente raggiungibile attraverso <hi rend="#b">talk show</hi> e <hi rend="#b">programmi politici</hi>, oltre che ampia. Molto ampia. Basti pensare che nell’ultima puntata, la <hi rend="#b">trasmissione</hi> ha fatto registrare oltre 2.8 milioni di telespettatori dalle 17 in poi. Chi parlerà per primo rischia di avere meno presa, perché confutato subito dopo dall’altro. A una settimana dalle urne, l’occasione di lasciare il segno su un <hi rend="#b">pubblico</hi> così vasto e variegato è troppo ghiotta per non calcolare tutto nei minimi dettagli.</p>
  </main>
  <comments/>
</doc>