<doc sitename="Il Fatto Quotidiano" title="Elezioni, Berlusconi torna a promettere condoni edilizi e fiscali: &quot;Case senza licenza e 15% per chiudere col fisco&quot; - Il Fatto Quotidiano" author="F Q" date="2018-02-07" url="https://www.ilfattoquotidiano.it/2018/02/07/elezioni-berlusconi-torna-a-promettere-condoni-edilizi-e-fiscali-case-senza-licenza-e-15-per-chiudere-col-fisco/4142808/" hostname="ilfattoquotidiano.it" description="Costruire palazzi senza alcun permesso e aprire attività commerciali senza nessuna licenza. E poi la chiusura delle pendenze fiscali pagando il 10% di quanto si deve allo Stato. Se Silvio Berlusconi vincerà le elezioni sarà possibile. La campagna elettorale per le politiche del 4 marzo inizia ad entrare nel vivo e il leader di Forza …" categories="Elezioni Politiche 2018" tags="Silvio Berlusconi" fingerprint="3ece922ff3b0406d">
  <main>
    <head rend="h1">Elezioni, Berlusconi torna a promettere condoni edilizi e fiscali: “Case senza licenza e 15% per chiudere col fisco”</head>
    <graphic src="https://st.ilfattoquotidiano.it/wp-content/uploads/2017/12/28/berlusconi-3-675.jpg"/>
    <p>Costruire palazzi senza alcun permesso e aprire <hi rend="#b">attività commerciali</hi> senza nessuna licenza. E poi la chiusura delle <hi rend="#b">pendenze fiscali</hi> pagando il <hi rend="#b">10%</hi> di quanto si deve allo Stato. Se <hi rend="#b">Silvio Berlusconi</hi> vincerà le elezioni sarà possibile. La campagna elettorale per le politiche del 4 marzo inizia ad entrare nel vivo e il leader di <hi rend="#b">Forza Italia</hi> torna ad elencare due tra le più riuscite specialità della casa: il<hi rend="#b"> condono edilizio</hi> e quello <hi rend="#b">fiscale</hi>.</p>
    <p>“Bisogna cambiare le regole: chi deve <hi rend="#b">costruire una casa</hi> o aprire un’attività commerciale, non dovrà più aspettare anni per <hi rend="#b">permessi</hi> e <hi rend="#b">licenze</hi>. Dovrà dichiarare l’inizio dell’attività e assumersi la responsabilità di rispettare le leggi. Solo dopo verranno i controlli”, ha detto l’ex presidente del consiglio a<hi rend="#i"> Radio 24</hi> rilanciando le proposte già avanzate durante la campagna elettorale del 2013.<ref target="https://www.ilfattoquotidiano.it/2013/02/08/berlusconi-favorevole-ai-diritti-civili-alle-coppie-di-fatto-anche-se-gay/493450/"> “Se gli italiani daranno la maggioranza solo a me e al Pdl farò un condono tombale e anche un condono edilizio, perché porta nelle casse dello Stato molti miliardi”,</ref> diceva esattamente cinque anni fa. E infatti in radio gli chiedono subito se intende nuovamente promettere un </p>
    <p><hi rend="#b">condono</hi>. “Chiamatelo come volete, l’importante è che si cambino queste regole attuali”, dice Berlusconi. Che poi, per dissipare ogni dubbio tra gli ascoltatori, dice di chiaramente di essere a favore di un “</p>
    <p><hi rend="#b">abusivismo di necessità</hi>, solo se si restringe con il massimo rigore il concetto di necessità”.</p>
    <p>In pratica nel Paese dove ci sono 20 costruzioni abusivi ogni 100 autorizzate, l’ex premier pregiudicato vorrebbe dare la possibilità a chiunque di mettere in cantiere il suo palazzo, munito solo della dichiarazione di inizio attività. “Ex post – immagina Berlusconi – arriverà un controllo che, nel caso ci siano, assegnerà tempo per sanare le <hi rend="#b">irregolarità</hi>. Oggi l’edilizia è bloccata dalle imposte sulle case del governo Monti, oltre a questo ci sono tante altre situazioni che hanno reso davvero <hi rend="#b">complicata</hi> la costruzione e la vendita di case”. L’ennesima proposta non condivisa dal principale alleato di Forza Italia, e cioè <hi rend="#b">Matteo Salvini</hi>. “Rilanciare l’edilizia è fondamentale, ma dico no, dico <hi rend="#b">fortemente no</hi>, a ogni ipotesi di <hi rend="#b">condono per abusi edilizi</hi>: il nostro territorio è già troppo cementificato, occorre abbattere tutte le costruzioni abusive, a partire dalle zone più a rischio”, dice il leader della <hi rend="#b">Lega</hi>. Con il quale, però, Berlusconi condivide la visione fiscale. E non potrebbe essere altrimenti. “Noi proponiamo che i cittadini pagando il 10-15% di quello che devono al fisco possano vedere chiuse le loro <hi rend="#b">pendenze fiscali</hi>“, diceva solo poche ore fa intervenendo su Rete 4.</p>
    <p>Insomma, dopo le <hi rend="#b">pensioni minime</hi>, il milione di posti di lavoro e il <hi rend="#b">Ponte sullo Stretto</hi> di Messina, l’ex cavaliere è tornato a cavalcare uno dei suoi temi preferiti. Quello dei condoni, infatti, è praticamente il<hi rend="#i"> trait d’union</hi> di tutti i governi guidati dal centrodestra. Il primo scudo fiscale risale al 1994: Berlusconi scende in campo, vince le elezioni e per festeggiare vara un <hi rend="#b">condono</hi> da 6,4 miliardi di euro. Neanche il tempo di abituarsi che sempre il primo governo guidato da <hi rend="#b">Forza Italia</hi> dà il via al primo condono edilizio da 2,5 miliardi. Quindi, con una successione un po’ meno rapida, ecco cinque sanatorie: nel 2003 arriva il condono fiscale di <hi rend="#b">Giulio Tremonti</hi> da 19 miliardi, l’anno dopo 3 miliardi dal condono edilizio di <hi rend="#b">Pietro Lunardi.</hi> Poi tra il 2009 e il 2010 ennesimo <hi rend="#b">scudo fiscale</hi> da 100 miliardi di euro. Una misura, quella delle clemenza per chi non paga le tasse, di cui ha beneficiato anche lo stesso ex premier condannato per<hi rend="#b"> frode fiscale</hi>. “Vi assicuro che né io né le mie aziende usufruiremo del condono”, promise Berlusconi nella conferenza stampa di fine anno nel 1994. E invece – come ricordava Massimo Giannini tempo fa su <hi rend="#i">Repubblica</hi> – si scoprirà che <hi rend="#b">Mediaset</hi> condonerà 197 milioni di tasse evase pagandone 35. La stessa cosa farà l’ex cavaliere: risolverà il suo contenzioso da 301 milioni di euro pagando 1.800 euro all’Agenzia delle Entrate. Succedeva 24 anni fa. Sembra oggi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>