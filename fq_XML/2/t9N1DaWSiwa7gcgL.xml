<doc sitename="Il Fatto Quotidiano" title="Referendum, Berlusconi: &quot;Se vince no, tavolo con Renzi&quot;. E finalmente rassicura: &quot;Il pericolo comunista non c'è più&quot; - Il Fatto Quotidiano" author="F Q" date="2016-11-23" url="http://www.ilfattoquotidiano.it/2016/11/23/referendum-berlusconi-se-vince-no-tavolo-con-renzi-e-finalmente-rassicura-il-pericolo-comunista-non-ce-piu/3213279/" hostname="ilfattoquotidiano.it" description="La notizia più sorprendente, senza ironia, è questa: “Oggi il pericolo comunista non c’è più“. Se lo dice Silvio Berlusconi, che ha intravisto lo spettro del ritorno della falce e martello sotto mentite spoglie per anni, finché ha governato, ci si può credere. Secondo il leader di Forza Italia, che ha definito Achille Occhetto come …" categories="Referendum Costituzionale" tags="Beppe Grillo;Donald Trump;Referendum Costituzionale 2016;Silvio Berlusconi" fingerprint="ecbd5b1dd316a7b1">
  <main>
    <head rend="h1">Referendum, Berlusconi: “Se vince no, tavolo con Renzi”. E finalmente rassicura: “Il pericolo comunista non c’è più”</head>
    <graphic src="https://st.ilfattoquotidiano.it/wp-content/uploads/2016/11/berlusconi-675.jpg"/>
    <p>La notizia più sorprendente, senza ironia, è questa: “Oggi <hi rend="#b">il pericolo comunista non c’è più</hi>“. Se lo dice <hi rend="#b">Silvio Berlusconi</hi>, che ha intravisto lo spettro del ritorno della falce e martello sotto mentite spoglie per anni, finché ha governato, ci si può credere. Secondo il leader di <hi rend="#b">Forza Italia</hi>, che ha definito <hi rend="#b">Achille Occhetto</hi> come una delle persone “più sagge ed equilibrate”, “oggi siamo in una situazione tripolare con il centrodestra unito, il <hi rend="#b">Pd</hi> ed il <hi rend="#b">Movimento Cinque Stelle</hi>“. A <hi rend="#i">Matrix</hi> l’ex presidente del Consiglio ribadisce il suo <hi rend="#b">No al referendum</hi> (“che non è un ni, il mio è un no deciso e responsabile”) e anticipa che “è indispensabile sedersi al tavolo (con <hi rend="#b">Matteo Renzi</hi>, <hi rend="#i">ndr</hi>) per fare una nuova riforma e una nuova legge elettorale”. Questo nonostante Renzi sia “<hi rend="#b">molto cattivo</hi> ed io troppo buono”. Mentre <hi rend="#b">Beppe Grillo</hi>, dice Berlusconi, non merita nemmeno un commento: “Mi piace parlare delle persone quando posso parlarne bene, se ne devo parlare malissimo evito”.</p>
    <p>Berlusconi torna anche (e si rimangia) le parole pronunciate a <hi rend="#i">Porta a Porta</hi> sul fatto che <hi rend="#b">Mediaset</hi> spinga per il sì per paura di ritorsioni: “Stamattina ho letto i giornali e mi sono pentito di quello che ho detto ieri, io ho fatto riferimento al fisiologico <hi rend="#b">timore</hi> soprattutto delle aziende con <hi rend="#b">concessioni governative</hi> come la televisione delle possibili iniziative di chi è al potere. Per avere tre reti io dovetti far vincere un referendum. Capisco <hi rend="#b">Boccia</hi> e gli <hi rend="#b">industriali</hi> che devono essere governativi, ma molti amici miei sono per il no”.</p>
    <p>Quanto alla politica internazionale Berlusconi ha ribadito che le sanzioni dell’<hi rend="#b">Ue</hi> alla <hi rend="#b">Russia</hi> sono un errore e che il presidente incaricato degli Stati Uniti <hi rend="#b">Donald Trump</hi> riserverà sorprese. “<hi rend="#i">Financial Times</hi> e gli altri giornali americani non ne ha indovinata una, erano tutti per il no alla <hi rend="#b">Brexit</hi> per non parlare di Trump, non hanno capito che Trump era un volto familiare che era diventato uno di famiglia più di <hi rend="#b">Clinton</hi>. Poi lui ha saputo parlare a quel ceto medio che è spolpato dal fisco che ha paura del futuro. Penso che avremo delle buone sorprese dal suo modo di governare, certe cose impensieriscono come l’isolazionismo dell’America che è un male, su questo è da contraddire ma sull’economia è tornato alla politica liberale di<hi rend="#b"> Reagan</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>