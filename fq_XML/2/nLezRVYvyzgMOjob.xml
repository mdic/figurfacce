<doc sitename="Il Fatto Quotidiano" title="Caso escort, Berlusconi per due minuti in aula a Bari come teste: &quot;Non rispondo&quot; - Il Fatto Quotidiano" author="F Q" date="2015-07-10" url="http://www.ilfattoquotidiano.it/2015/07/10/caso-escort-berlusconi-per-due-minuti-in-aula-a-bari-come-teste-non-rispondo/1864400/" hostname="ilfattoquotidiano.it" description="Due minuti. Tanto è durata la presenza di Silvio Berlusconi nell’aula del Tribunale di Bari dove è stato citato come teste nel processo “escort”. Tra misure di sicurezza eccezionali e una schiera di giornalisti e cameraman, l’ex premier si è limitato a enunciare le proprie generalità e a confermare l’intenzione, comunicata da tempo ai suoi legali, …" categories="Giustizia" tags="Bari;Caso Escort Bari;Escort;Gianpaolo Tarantini;Giuseppe Spinelli;Ruby;Silvio Berlusconi" fingerprint="eba9e02df0eea419">
  <main>
    <head rend="h1">Caso escort, Berlusconi per due minuti in aula a Bari come teste: “Non rispondo”</head>
    <graphic src="https://st.ilfattoquotidiano.it/wp-content/uploads/2015/07/berlusconi-bari_675.jpg"/>
    <p>Due minuti. Tanto è durata la presenza di <hi rend="#b">Silvio Berlusconi</hi> nell’aula del Tribunale di Bari dove è stato citato come teste nel processo “escort”. Tra misure di sicurezza eccezionali e una schiera di giornalisti e cameraman, l’ex premier si è limitato a enunciare le proprie generalità e a confermare l’intenzione, comunicata da tempo ai suoi legali, di avvalersi della <hi rend="#b">facoltà di non rispondere</hi>. Berlusconi – come ricostruito dall’Ansa – è entrato e uscito da un ingresso laterale evitando sia i cronisti sia <hi rend="#b">Patrizia D’Addario</hi>, arrivata in ritardo mentre l’ex Cavaliere lasciava il palazzo di giustizia.</p>
    <p>“Sono arrivata tardi apposta – ha spiegato davanti alle telecamere D’Addario, che è parte civile nel processo – perché non volevo incontrarlo, avrei tante cose da dirgli e gliele dirò per lettera”. Una lettera di sei pagine scritte a mano, mentre era in corso l’udienza, e che ha mostrato subito dopo ai giornalisti. “Lei <hi rend="#b">ha distrutto</hi> la mia vita – ha scritto rivolgendosi a Berlusconi – ora deve chiedermi scusa e dire la verità sulla nostra storia: a differenza di tutte le ragazze, loro vere prostitute, pagate da lei a caro prezzo e che l’hanno sempre trattata come un bancomat, io non sono mai stata una escort. Non mi ha mai dato soldi ma solo tanti abbracci e baci da innamorato”.</p>
    <p>Arrivato a Bari dopo due assenze e <ref target="http://www.ilfattoquotidiano.it/2015/06/26/caso-escort-tribunale-di-bari-dispone-accompagnamento-coatto-di-berlusconi/1819191/">un decreto di accompagnamento coattivo poi revocato dai giudici</ref>, l’ex premier è apparso sereno e si è concesso per una foto insieme a una avvocatessa e a una sua cliente nei corridoi del palazzo di giustizia. “E’ stato un grosso dispendio di energie per un gesto processuale di scarsa utilità – ha commentato </p>
    <p><hi rend="#b">Francesco Paolo Sisto</hi>, che assiste Berlusconi insieme con</p>
    <p><hi rend="#b">Niccolò Ghedini</hi>– magari consentito sul piano formale ma del tutto inutile dal punto di vista sostanziale e che ha comportato rischi per la incolumità e la sicurezza”.</p>
    <p>Berlusconi era stato citato come teste da alcuni degli imputati nel processo che vede a giudizio per <hi rend="#b">favoreggiamento della prostituzione</hi> l’imprenditore barese<hi rend="#b"> Gianpaolo Tarantini</hi> e altre sei persone per le ragazze ed escort portate alle feste a casa dell’allora premier fra il 2008 e il 2009. L’ex Cavaliere ha potuto evitare di rispondere ai magistrati perché imputato nell’altro procedimento connesso a questo, sulle presunte menzogne raccontate da Tarantini agli inquirenti baresi che indagavano sulle escort. In questo procedimento Berlusconi, in concorso con l’ex direttore de <hi rend="#i">L’Avanti</hi><hi rend="#b">Valter Lavitola</hi>, risponde di induzione a mentire.</p>
    <p>L’udienza si è conclusa poco dopo l’uscita di scena dell’ex Cavaliere. Il pm, <hi rend="#b">Eugenia Pontassuglia</hi>, ha rinunciato alle ultime due testimoni citate, <hi rend="#b">Barbara Guerra</hi> (che è irreperibile) e <hi rend="#b">Maristel Polanko</hi>, e ha chiesto di acquisire i verbali delle dichiarazioni rese dall’ambito del processo<hi rend="#b"> Ruby ter</hi> di Milano dal contabile di Berlusconi, <hi rend="#b">Giuseppe Spinelli</hi>. <ref target="http://www.ilfattoquotidiano.it/2015/07/04/ruby-ter-barbara-guerra-a-spinelli-ce-il-problema-del-processo-a-bari/1843644/">Secondo Spinelli, Barbara Guerra e un’altra ragazza, Ioana Visan sarebbero state pagate (15mila euro la prima e 10mila la seconda) per venire a Bari a testimoniare</ref>. Ioana Visan ha effettivamente testimoniato e la Procura vuole che sia verificata la sua attendibilità, visto che le sono stati pagati viaggio, albergo e avvocati. I difensori degli imputati hanno chiesto termine per fornire il proprio consenso. L’udienza è stata aggiornata al 24 luglio prossimo con l’esame degli imputati.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>