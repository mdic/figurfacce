<doc sitename="Il Fatto Quotidiano" title="Olivero Toscani: &quot;Per fortuna Silvio Berlusconi è morto, ci ha rubato la dignità sociale&quot;. Polemica sulle dichiarazioni del fotografo - Il Fatto Quotidiano" author="F Q" date="2023-06-22" url="https://www.ilfattoquotidiano.it/2023/06/22/olivero-toscani-per-fortuna-silvio-berlusconi-e-morto-ci-ha-rubato-la-dignita-sociale-polemica-sulle-dichiarazioni-del-fotografo/7203747/" hostname="ilfattoquotidiano.it" description="Raggiunto al telefono, il fotografo non ha certo ritrattato le sue esternazioni sull'ex Presidente del Consiglio: &quot;Sì, sono uno di quelli che pensa che Berlusconi sia stato la rovina dell’Italia&quot;" categories="Attualità" tags="Oliviero Toscani;Silvio Berlusconi" fingerprint="5bb20927baadda2d">
  <main>
    <p><hi rend="#b">“</hi>Per fortuna è morto, <hi rend="#b">ci ha rubato la dignità sociale”</hi>: sono le parole che il noto fotografo <hi rend="#b">Oliviero Toscani</hi> ha speso contro <hi rend="#b">Silvio Berlusconi</hi>, scomparso pochi giorni fa, suscitando un <hi rend="#b">vespaio di polemiche</hi>. Sono stati diversi quotidiani a riportare le affermazioni del fotografo, esternate durante la cerimonia che si è tenuta a <hi rend="#b">Napoli</hi>, nel quartiere periferico di <hi rend="#b">Scampia</hi>, per inaugurare l’opera “Noi siamo <hi rend="#b">Scampia</hi>“, un <hi rend="#b">maxi-telone</hi> di<hi rend="#b"> tremila metri quadri</hi> che ricopre le facciate di alcuni palazzi su cui sono esposte le foto – realizzate proprio dal fotografo – di cento “<hi rend="#b">scugnizzi</hi>“, i volti puliti dei ragazzi del quartiere.</p>
    <p>A distanziarsi immediatamente dalle parole di <hi rend="#b">Toscani</hi> è stato <hi rend="#b">Ranieri Roberto Ricchiardi</hi>, presidente di <hi rend="#b">Smean Energy,</hi> la società che ha promosso l’installazione dei ritratti realizzati da <hi rend="#b">Toscani</hi>. “Ci dissociamo in maniera categorica dalle affermazioni di <hi rend="#b">Oliviero Toscani</hi> sul <hi rend="#b">Presidente Silvio Berlusconi</hi>, a cui riconosciamo di aver fatto tanto dal punto di vista imprenditoriale, politico, sociale e sportivo, per l’<hi rend="#b">Italia</hi> e per gli italiani. Non consentiamo a nessuno – sottolinea <hi rend="#b">Ricciardi</hi> – di strumentalizzare la nostra iniziativa di beneficenza, che ha come unico obiettivo quello di unire le migliori energie del territorio di <hi rend="#b">Scampia</hi> e della <hi rend="#b">Campania</hi> tutta, per ridare bellezza, dignità e speranza. Cogliamo l’occasione per invitare la famiglia<hi rend="#b"> Berlusconi</hi> a visitare i luoghi che con impegno e dedizione stiamo rigenerando, e siamo certi che il <hi rend="#b">Presidente Berlusconi</hi>, da grande imprenditore, avrebbe apprezzato il nostro lavoro, soprattutto per il nobile fine sociale”.</p>
    <p>“Le parole di<hi rend="#b"> Oliviero Toscani</hi> contro<hi rend="#b"> Silvio Berlusconi</hi> sono indegne e inqualificabili”, dichiara <hi rend="#b">Annarita Patriarca</hi>, deputata di<hi rend="#b"> Forza Italia</hi> e commissaria provinciale del partito azzurro a <hi rend="#b">Napoli</hi>. “È inaccettabile – continua<hi rend="#b"> Patriarca</hi> – che queste affermazioni passino sotto silenzio o vengano bollate come la solita provocazione d<hi rend="#b">i Oliviero Toscani</hi> perché non c’è nulla di giustificabile o di comprensibile in un atto di violenza verbale come quello appena pronunciato”.</p>
    <p>Raggiunto al telefono dall’<hi rend="#i">Adnkronos,</hi> il fotografo non ha certo ritrattato le sue esternazioni sull’ex Presidente del Consiglio: “Sì, sono uno di quelli che pensa che <hi rend="#b">Berlusconi</hi> sia stato la rovina dell’Italia. Sono felice che non ci sia più, felicissimo”. “Penso che la morte di<hi rend="#b"> Berlusconi</hi> sia stata una fortuna per questo paese – ha proseguito <hi rend="#b">Toscani</hi>– e non sono l’unico a pensarlo. <hi rend="#b">Berlusconi</hi> è stato la rovina dell’<hi rend="#b">Italia</hi>, in tutto: la sua etica, la sua educazione, il modo di trattare le donne. Ha avuto la possibilità di avere una maggioranza schiacciante in Parlamento e non è riuscito a fare niente, quindi non è neanche un grande statista. Ha fatto interessi privati in atto d’ufficio, ha messo le mani dappertutto <hi rend="#b">ma non ha migliorato niente</hi>. Se parliamo di <hi rend="#b">Berlusconi</hi> all’estero ci prendono in giro, mentre in <hi rend="#b">Italia</hi> quando <hi rend="#b">qualcuno muore diventa santo</hi>. Ma il tempo mi darà ragione”, conclude.</p>
  </main>
  <comments/>
</doc>