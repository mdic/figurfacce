<doc sitename="Il Fatto Quotidiano" title="Festival di Venezia 2014, niente glamour e ironia. Apre &quot;Birdman&quot; di Iñàrritu - Il Fatto Quotidiano" author="Anna Maria Pasetti" date="2014-08-25" url="http://www.ilfattoquotidiano.it/2014/08/25/festival-di-venezia-2014-niente-glamour-e-ironia-apre-birdman-di-inarritu/1098589/" hostname="ilfattoquotidiano.it" description="Guerra, letteratura, la Francia e Berlusconi. E tante ossessioni, crisi economico-esistenziali, drammoni e tragedie con ben poco glamour e risate in menù. Benvenuti alla Mostra d’Arte Cinematografica di Venezia, edizione 71esima e terzo anno per la direzione di Alberto Barbera, che alla vigilia si lascia scappare un “potrebbe rivincere un film italiano”. O forse no. …" categories="Cinema" tags="Abel Ferrara;Mostra del Cinema di Venezia 2025;Sabina Guzzanti;Silvio Berlusconi" fingerprint="cfa9ccd47b2b46a9">
  <main>
    <p>Guerra, letteratura, la <hi rend="#b">Francia</hi> e <hi rend="#b">Berlusconi</hi>. E tante ossessioni, crisi economico-esistenziali, drammoni e tragedie con ben poco glamour e risate in menù. Benvenuti alla <hi rend="#b">Mostra d’Arte Cinematografica di Venezia</hi>, edizione 71esima e terzo anno per la direzione di <hi rend="#b">Alberto Barbera</hi>, che alla vigilia si lascia scappare un “potrebbe rivincere un film italiano”. O forse no. Presto e incauto a prevedersi, meglio puntare sulle certezze. Tipo che dal 27 agosto al 6 settembre vedremo <hi rend="#b">55 nuovi lungometraggi</hi> (più i 9 della <hi rend="#i">Settimana della Critica</hi> e una quindicina dei <hi rend="#i">Venice Days – Giornate degli Autori</hi>), su 1600 visionati, di cui 20 concorrenti a <hi rend="#i">Venezia 71</hi>, 18 in concorso a <hi rend="#i">Orizzonti</hi>, 17 <hi rend="#i">fuori concorso</hi>.</p>
    <p>Apre la black comedy <hi rend="#i">Birdman – Le imprevedibili virtù dell’ignoranza</hi> di <hi rend="#b">A. G. Iñàrritu</hi> (un messicano, proprio come nel 2013 con <hi rend="#b">Cuaròn</hi> e il suo <hi rend="#i">Gravity</hi>) che porta subito sul red carpet del <hi rend="#b">Lido</hi> un nutrito gruppo di star, dal protagonista <hi rend="#b">Michael Keaton</hi> ad <hi rend="#b">Edward Norton</hi>, <hi rend="#b">Emma Stone</hi> e <hi rend="#b">Naomi Watts</hi>. Ma anche, pare, il presidente della Repubblica <hi rend="#b">Giorgio Napolitano</hi> e il Ministro dei beni culturali <hi rend="#b">Dario Franceschini</hi>. Maestra “madrina” d’ufficio è<hi rend="#b"> Luisa Ranieri</hi>, presidente di Giuria il compositore francese <hi rend="#b">Alexandre Desplat</hi> come transalpini sono il main sponsor Renault e la maggioranza dei titoli in concorso, ben quattro – ovvero quanto gli americani ed uno in più degli italiani, tradizionalmente presenti con tre film di cui già si spendono magnificenze.</p>
    <p>Specie sull’ndrangheta movie di <hi rend="#b">Francesco Munzi</hi>, <hi rend="#i">Anime nere</hi>, sua opera terza, girato nell’impenetrabile Africo, cuore aspromontino. E mentre <hi rend="#b">Mario Martone</hi> continua a rileggere l’Ottocento italiano attraverso i tormenti leopardiani (<hi rend="#i">Il giovane favoloso</hi>), <hi rend="#b">Saverio Costanzo</hi> porta dei cuori affamati a <hi rend="#b">New York</hi> con <hi rend="#i">Hungry Hearts</hi>. Va da sé che se ne parlerà parecchio nei prossimi giorni, ma mai quanto degli “scomodi” <hi rend="#i">La trattativa</hi> di <hi rend="#b">Sabina Guzzanti</hi> (fuori concorso, e che già accusa di codardia il direttore che non ha osato farla concorrere), <hi rend="#i">Belluscone</hi> di <hi rend="#b">Franco Maresco</hi> (Orizzonti) nonché <hi rend="#i">Pasolini</hi> dell’italo- bronxiano <hi rend="#b">Abel Ferrara</hi>.</p>
    <p>Ma l’Italia in Mostra (sono circa 25 in totale gli esponenti dal <hi rend="#b">Bel Paese</hi>, scelti da “177 film visionati”) guarda parecchio al suo passato d’archivio, vuoi che si tratti dell’<hi rend="#b">Istituto</hi><hi rend="#b">Luce</hi> (il collettivo 9×10 NOVANTA) o di quello <hi rend="#b">Nazionale Cinema d’Impresa di Ivrea</hi> (<hi rend="#i">La Zuppa del Demonio</hi> di <hi rend="#b">Davide Ferrario</hi>) o di mescolanze (<hi rend="#i">Patria</hi> di <hi rend="#b">Felice Farina</hi>) e addirittura alla <hi rend="#b">I Guerra Mondiale</hi> con la preapertura il 26 agosto alle 20.15 nella rinnovata Sala Darsena, con il <hi rend="#i">Maciste Alpino</hi> del 1916, muto e splendido, per la regia di <hi rend="#b">Maggi &amp; Borgnetto</hi> supervisionati da <hi rend="#b">Pastrone</hi>.</p>
    <p>Stando in tema bellico, che ricorre spesso nel cinema in Mostra, atteso è il mastodontico (183’) nuovo di <hi rend="#b">Fatih Akin</hi> –<hi rend="#i"> The Cut</hi> – sul genocidio armeno, ma anche il documentario <hi rend="#i">The Look of Silence</hi> dello statunitense <hi rend="#b">Joshua Oppenheimer</hi> – naturale “sequel” del magnifico <hi rend="#i">The Act of Killing</hi> sulla guerra tra gangster in <hi rend="#b">Indonesia</hi>, nonché <hi rend="#i">Good Kill</hi> di <hi rend="#b">Andrew Niccol</hi> (anche lui statunitense) sui droni ad usum belli. Americani e antidivi sono anche i due <hi rend="#i">Leoni alla Carriera 2014</hi>: la geniale montatrice <hi rend="#b">Thelma Schoonmaker</hi> (“senza la quale Scorsese non sarebbe Scorsese”) e il maestro documentarista <hi rend="#b">Frederick Wiseman</hi>.</p>
  </main>
  <comments/>
</doc>