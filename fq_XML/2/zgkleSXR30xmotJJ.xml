<doc sitename="Il Fatto Quotidiano" title="Forza Italia, rinnovo delle tessere con lo sconto: quota dimezzata per chi si iscrive nuovamente al partito di Berlusconi - Il Fatto Quotidiano" author="Giorgio Velardi" date="2016-02-05" url="http://www.ilfattoquotidiano.it/2016/02/05/forza-italia-rinnovo-delle-tessere-con-lo-sconto-quota-dimezzata-per-chi-si-iscrive-nuovamente-al-partito-di-berlusconi/2434768/" hostname="ilfattoquotidiano.it" description="In Forza Italia sono iniziati i saldi. Addirittura con sconti del 50% per i fedelissimi del partito di Silvio Berlusconi. Non è uno scherzo. Ma la campagna di fidelizzazione pensata per gli iscritti che anche quest’anno rinnoveranno la tessera. I quali, appunto, pagheranno metà della quota prevista invece per i nuovi aderenti. Il responsabile organizzazione …" categories="Palazzi &amp; Potere" tags="Antonio Martino;Forza Italia;Silvio Berlusconi" fingerprint="12e43215fc260f25">
  <main>
    <head rend="h1">Forza Italia, rinnovo delle tessere con lo sconto: quota dimezzata per chi si iscrive nuovamente al partito di Berlusconi</head>
    <graphic src="https://st.ilfattoquotidiano.it/wp-content/uploads/2016/01/Berlusconi-675.jpg"/>
    <p>In <hi rend="#b">Forza Italia</hi> sono iniziati i <hi rend="#b">saldi</hi>. Addirittura con <hi rend="#b">sconti del 50%</hi> per i <hi rend="#b">fedelissimi</hi> del partito di <hi rend="#b">Silvio Berlusconi</hi>. Non è uno scherzo. Ma la campagna di fidelizzazione pensata per gli iscritti che anche quest’anno rinnoveranno la tessera. I quali, appunto, pagheranno <hi rend="#b">metà della quota</hi> prevista invece per i nuovi aderenti. Il responsabile organizzazione dei forzisti, <hi rend="#b">Gregorio Fontana</hi>, lo ha scritto nero su bianco in una <hi rend="#b">lettera</hi> inviata il <hi rend="#b">3 febbraio</hi> scorso ai coordinatori regionali, provinciali e grandi città, più ai <hi rend="#b">quadri elettivi</hi> a livello nazionale, provinciale e comunale. “Nel comitato di presidenza di Forza Italia della scorsa settimana – recita il documento di quattro pagine che <hi rend="#i">ilfattoquotidiano.it</hi> ha potuto visionare – il presidente Silvio Berlusconi ha dato il via libera alla <hi rend="#b">campagna adesioni 2016</hi>, confermando le attuali quote di adesione, con una <hi rend="#b">riduzione pari al 50%</hi> per i rinnovi dei soci 2014/2015”. Mica male. Anche perché, con l’iscrizione, si avrà diritto a ricevere una <hi rend="#b">tessera</hi> sulla quale, oltre al volto sorridente del Cavaliere, è riportata la seguente frase: “La difesa della libertà è la missione più alta e più nobile, la più entusiasmante che ci sia”.</p>
    <p><hi rend="#b">ASTENERSI INADEMPIENTI </hi>– Ad oggi, stando ai dati forniti a <hi rend="#i">ilfattoquotidiano.it</hi> dallo stesso Fontana, Forza Italia conta circa <hi rend="#b">centoundici mila aderenti</hi>. Meno di un terzo dei circa <hi rend="#b">380 mila iscritti</hi> al <hi rend="#b">Pd</hi>. Un abisso, se si considerano pure gli oltre <hi rend="#b">10 milioni </hi>di<hi rend="#b"> voti</hi> raccolti da FI alle politiche 2013. E se anche un pezzo da novanta come l’ex ministro della Difesa <hi rend="#b">Antonio Martino</hi> ha spiegato, in una recente intervista a <hi rend="#i">Libero</hi>, di <hi rend="#b">non aver rinnovato</hi> la <hi rend="#b">tessera</hi> (lui che custodiva gelosamente la <hi rend="#b">numero due</hi>), vuol dire che le cose non vanno poi tanto bene. Ecco quindi la ‘geniale’ trovata. Dalla quale sono comunque <hi rend="#b">esclusi i quadri</hi> e gli <hi rend="#b">eletti</hi>, che dovranno aderire entro il prossimo <hi rend="#b">31 marzo</hi>. “Oltre tale termine, <hi rend="#b">in caso </hi>di <hi rend="#b">inadempimento</hi>, potrà essere applicata la <hi rend="#b">sospensione</hi><hi rend="#b">dalla partecipazione</hi> agli organi di partito, fino all’<hi rend="#b">avvenuto accertamento </hi>del pagamento della quota annuale”, dice la lettera. Tradotto: i dirigenti e i parlamentari che non rinnoveranno la loro iscrizione non potranno ricoprire o ambire a ruoli di vertice. Ma quanto dovranno pagare? <hi rend="#b">Mille euro tondi tondi</hi>. Stessa cifra prevista anche per i consiglieri regionali.</p>
    <p><hi rend="#b">BENEMERITA TESSERA</hi> – Meno salato, invece, l’esborso previsto per presidenti di giunta e di consiglio provinciale, assessori e consiglieri provinciali, sindaci, presidenti di consiglio comunale e assessori nei comuni con elezioni amministrative a doppio turno: <hi rend="#b">300 euro</hi>. Mentre consiglieri comunali nei comuni con elezioni amministrative a doppio turno, sindaci e assessori a turno unico e consiglieri circoscrizionali se la caveranno con <hi rend="#b">‘appena’ 100 euro</hi>. Queste le <hi rend="#b">quote</hi> per <hi rend="#b">gli eletti</hi> secondo la tabella allegata a pagina due della missiva. Per gli <hi rend="#b">aderenti</hi>, invece, i costi sono <hi rend="#b">decisamente più contenuti</hi>. Soltanto <hi rend="#b">15 euro</hi>, che si dimezzano a <hi rend="#b">7,5 in caso</hi> di <hi rend="#b">rinnovo</hi>, per il “volontario azzurro giovane” (dai 14 ai 28 anni). <hi rend="#b">Venticinque euro</hi>, ridotti a <hi rend="#b">12,5 </hi>grazie allo sconto del 50%, per il “volontario azzurro senior” (oltre i 65 anni). <hi rend="#b">Trenta euro</hi> (15 in caso di reiscrizione) per il “volontario azzurro” (adesione ordinaria). Poi c’è il “sostenitore azzurro”, che dovrà versare una quota “a partire da 100 euro”. Infine la categoria più prestigiosa, il <hi rend="#b">“benemerito azzurro”</hi>, cioè i fedelissimi di Forza Italia. Che dovranno tirare fuori dal portafogli <hi rend="#b">almeno 500 euro</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>