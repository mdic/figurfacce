<doc sitename="Il Fatto Quotidiano" title="Riforme, D'Attore: &quot;Italicum perfetto per Berlusconi. E così Pd non ha maggioranza&quot; - Il Fatto Quotidiano" author="Giuseppe Alberto Falci" date="2014-07-09" url="http://www.ilfattoquotidiano.it/2014/07/09/riforme-dattore-litalicum-di-berlusconi-e-verdini-cosi-non-ha-la-maggioranza/1054084/" hostname="ilfattoquotidiano.it" description="“Il patto del Nazareno non è la Bibbia e nessuno di noi ha mai compreso in cosa consista. Io sono per provare a prendere sul serio il M5s e per metterli alla prova”. All’indomani della risposta su “carta” del M5s ai dieci quesiti posti dal Pd, in un’intervista con ilfattoquotidiano.it Alfredo D’Attorre, parlamentare filobersaniano, uno …" categories="Politica" tags="Denis Verdini;Governo Renzi;Matteo Renzi;Movimento 5 Stelle;PD;Silvio Berlusconi" fingerprint="e1aa023f59cb853b">
  <main>
    <head rend="h1">Riforme, D’Attore: “Italicum perfetto per Berlusconi. E così Pd non ha maggioranza”</head>
    <graphic src="https://st.ilfattoquotidiano.it/wp-content/uploads/2014/07/dattorre-640.jpg"/>
    <p>“Il <hi rend="#b">patto del Nazareno</hi> non è la Bibbia e nessuno di noi ha mai compreso in cosa consista. Io sono per provare a prendere sul serio il <hi rend="#b">M5s</hi> e per metterli alla prova”. All’indomani della risposta su “carta” del M5s ai <hi rend="#b">dieci quesiti</hi> posti dal <hi rend="#b">Pd</hi>, in un’intervista con <hi rend="#i">ilfattoquotidiano.it</hi><hi rend="#b">Alfredo D’Attorre</hi>, parlamentare filobersaniano, uno di quelli che si spese maggiormente nel febbraio del 2013 affinché nascesse il governo del “cambiamento” con i pentastellati”, mette in discussione l’intesa con <hi rend="#b">Silvio</hi><hi rend="#b">Berlusconi</hi> e rilancia: “Adesso il tema è quello di coinvolgere il M5s”. Del resto, “fino ad oggi abbiamo approvato in prima lettura la legge elettorale più congeniale a <hi rend="#b">Verdini</hi> e <hi rend="#b">Berlusconi</hi>”. </p>
    <p><hi rend="#b">Onorevole D’Attore, ieri i Cinque Stelle hanno risposto con dieci sì alle dieci domande del Pd sulle riforma elettorale. Come dovrebbe comportarsi il Partito democratico?</hi><lb/>Sono dieci sì condizionati. Io sono per provare a prenderli sul serio. E per metterli fino in fondo di fronte alle proprie responsabilità.</p>
    <p><hi rend="#b">Ma, secondo alcuni retroscena dei giornali, per il premier la via privilegiata resta quella con Berlusconi, ovvero il patto del Nazareno.</hi><lb/>Il patto del Nazareno nessuno di noi ha mai compreso in cosa consista. C’era stato detto che all’interno ci sarebbe stata un’intesa sulla legge elettorale e sulle riforme costituzionali. In realtà questo patto era un patto per approvare il prima possibile una legge elettorale più congeniale a Silvio Berlusconi e in più c’era soltanto il titolo della riforma costituzionale. Tant’è che quando abbiamo iniziato a discutere la riforma costituzionale si è subito compreso che l’intesa con Berlusconi sarebbe stata tutta da costruire. Il patto del Nazareno non è la Bibbia, al più indica un metodo, ovvero nel coinvolgere le forze di opposizione, si chiamino Forza Italia o M5s. E’ positivo che adesso ci sia il M5s a questo tavolo.</p>
    <p><hi rend="#b">In tanti nel Pd, soprattutto nel mondo renziano, mettono in discussione l’affidabilità del nuovo interlocutore. E ripetono: “Mica si molla l’accordo con Berlusconi per Di Maio”.</hi><lb/>A dire il vero la domanda sull’affidabilità dell’interlocutore riguarda anche Silvio Berlusconi. In ogni caso un accordo che prevede un Parlamento di nominati è un accordo inesigibile. Non c’è ad oggi in Parlamento una maggioranza per approvare una legge elettorale del genere.</p>
    <p><hi rend="#b">Però giovedì scorso in un incontro a Palazzo Chigi fra Renzi e Berlusconi in cui si è discusso anche di legge elettorale il diktat berlusconiano è stato il seguente: “No alle preferenze”. E il premier non ha battuto ciglio.</hi>Io sono convinto che alla fine anche Renzi si convincerà. È impensabile avere contemporaneamente un Senato elettivo e un Parlamento di nominati. E il nostro via libera sul Senato si lega all’impegno di modificare la legge elettorale. D’altronde, facciamo un esempio: come si può dire che facciamo una legge elettorale con liste bloccate soltanto perché le vogliono Verdini e Berlusconi, quanto tutte le altre forze politiche, penso al Pd, al Ncd, a Sel, al M5s, sono perché gli italiani scelgano gli eletti?</p>
    <p><hi rend="#b">Al Senato i cosiddetti “dissidenti”, su tutti Corradino Mineo e Vannino Chiti, non mollano e continuano la battaglia, promettendo di votare secondo coscienza. Rischiano di essere “cacciati”, come è già in commissione Affari Costituzionali?</hi>Non ho sentito che Renzi voglia cacciare qualcuno e mi auguro che non lo dica. È giusto richiamare tutti alla responsabilità che il voto ci ha assegnato e all’imperativo di fare le riforme. Ma è evidente che su materie del genere, stiamo parlando della Costituzione, un grande partito democratico tutela il diritto al dissenso. Lo dico io che non condivido le posizioni di Chiti e Mineo. Ma il problema non si risolve di certo cacciandoli.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>