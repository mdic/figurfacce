<doc sitename="Il Fatto Quotidiano" title="Renzi e Berlusconi: &quot;Senza maggioranza si torna al voto&quot;. Ma uno esclude solo Lega e M5s, l'altro rifiuta il patto anti-inciucio - Il Fatto Quotidiano" author="F Q" date="2018-02-06" url="https://www.ilfattoquotidiano.it/2018/02/06/renzi-e-berlusconi-senza-maggioranza-si-torna-al-voto-ma-uno-esclude-solo-lega-e-m5s-laltro-rifiuta-il-patto-anti-inciucio/4139868/" hostname="ilfattoquotidiano.it" description="Come in Spagna. In caso di maxi-pareggio alle elezioni, si deve tornare al voto. Presumibilmente a giugno. Non c’è alternativa. Lo giura Silvio Berlusconi. Lo riprende Matteo Renzi. Lo ribadisce Giorgia Meloni. Lo ripete Renato Brunetta. Nessun tentativo di alleanze spurie: né governi di scopo (come ha adombrato con molte condizioni Luigi Di Maio) né governi del …" categories="Elezioni Politiche 2018" tags="Giorgia Meloni;Governo di Larghe Intese;Grande Coalizione;Ignazio La Russa;Matteo Renzi;Silvio Berlusconi" fingerprint="fdb6b266112fc73d">
  <main>
    <head rend="h1">Renzi e Berlusconi: “Senza maggioranza si torna al voto”. Ma uno esclude solo Lega e M5s, l’altro rifiuta il patto anti-inciucio</head>
    <graphic src="https://st.ilfattoquotidiano.it/wp-content/uploads/2018/02/06/renzi-berlusconi-675.jpg"/>
    <p>Come in <hi rend="#b">Spagna</hi>. In caso di maxi-pareggio alle elezioni, si deve tornare al voto. Presumibilmente a giugno. Non c’è alternativa. Lo giura <hi rend="#b">Silvio Berlusconi</hi>. Lo riprende <hi rend="#b">Matteo Renzi</hi>. Lo ribadisce<hi rend="#b"> Giorgia Meloni</hi>. Lo ripete <hi rend="#b">Renato Brunetta</hi>. Nessun tentativo di alleanze spurie: né governi di scopo (come ha adombrato con molte condizioni <hi rend="#b">Luigi Di</hi><hi rend="#b">Maio</hi>) né governi del presidente (come ha provato a dire da sinistra <hi rend="#b">Massimo D’Alema</hi>). Ma non c’è solo la differenza tra le promesse, i giuramenti e poi la realtà delle consultazioni dal presidente della Repubblica <hi rend="#b">Sergio Mattarella</hi>, dotatissimo di moral suasion. C’è di più ed è sufficiente grattare un po’ di patina dalle frasi a effetto dei leader di <hi rend="#b">Forza Italia</hi> e <hi rend="#b">Partito</hi><hi rend="#b">Democratico</hi>, non proprio la garanzia della coerenza. Da lontano, ognuno per sé, i segnali sono diversi.</p>
    <p>Parteciperà – chiedono a Berlusconi ad <hi rend="#i">Agorà</hi> – alla manifestazione per un “no agli inciuci” organizzata da Fratelli d’Italia? “No – risponde lui – non sono d’accordo con la parola inciucio, in <hi rend="#b">Germania</hi> da settant’anni c’è una coalizione. Si deve distinguere tra patto segreto ed eventuali accordi dichiarati”. <hi rend="#b">Giorgia Meloni</hi> se ne accorge e fa scrivere in un comunicato: “Rimango basita – dice – Ma è un atto di chiarezza. Gli italiani ora sanno che Forza Italia si dice disposta a un altro governo con Renzi, mentre <hi rend="#b">Fratelli d’Italia</hi> no”. Per calmare le acque l’ex presidente del Consiglio si corregge con dei tweet: “In Italia in questo momento non c’è nessuna possibilità di coalizioni per noi, né con i <hi rend="#b">Cinque Stelle</hi> né con il <hi rend="#b">Partito Democratico</hi>“. <hi rend="#b">Ignazio La Russa</hi>, dirigente dei Fratelli d’Italia, continua ad avere dei dubbi: le “resistenze” sull’adesione formale al patto “anti-inciucio” – dice – da parte di Salvini e Berlusconi stupiscono perché “io c’ero quando la Meloni l’ha proposto a Salvini e a Berlusconi a casa di Berlusconi ed entrambi hanno detto: sì, faremo questa manifestazione. Quindi, siccome l’ho sentito con le mie orecchie mi stupisco che adesso ci siano delle resistenze”.</p>
    <p>Il giorno dopo, sempre ad <hi rend="#i">Agorà</hi>, <hi rend="#b">Serena Bortone </hi>fa la stessa domanda a <hi rend="#b">Matteo Renzi</hi>. E il segretario del Pd ragiona: “Io la penso come Silvio Berlusconi, è giusto che se non ci sono le condizioni si torni a votare. Deciderà il presidente della Repubblica. Se non ci sono i numeri, è giusto tornare a votare, noi con gli estremisti al Governo non andremo mai”. Con gli estremisti, però. E con Berlusconi? Con Berlusconi si può fare altro. Per esempio: “L’immigrazione è un tema complicato, che non viene dai governi di sinistra. E’ esplosa dopo<hi rend="#b"> accordo di Dublino</hi>, firmato da <hi rend="#b">Berlusconi</hi>. Cambiamolo insieme senza polemiche”. D’altra parte Berlusconi non può che riconoscere qualche nota positiva nell’azione politica di Renzi: “Ha anche lui le sue colpe, ma ha un gran merito: ha eliminato i comunisti”. E Renzi continua a indicare la linea: “Ogni voto dato al partito di <hi rend="#b">D’Alema</hi> avvicina <hi rend="#b">Salvini</hi> al governo – dice a <hi rend="#i">Repubblica Tv</hi> – Il mio è un appello duplice, ai moderati perchè un voto a Berlusconi è un voto dato alla Lega e alla sinistra radicale perché si può votare centrosinistra anche senza votare Renzi e Pd e senza regalare un voto a chi<hi rend="#b"> fa vincere la Lega</hi>“.</p>
    <p>Le larghe intese – viste col senno di prima – non sono cosa fatta. Anzi, la corsa è difficile: i sondaggi danno il Pd in crisi. <hi rend="#b">Ixè</hi> per il <hi rend="#i">TgLa7</hi> registra un altro ribasso di un punto fino a stabilizzarsi su <hi rend="#b">un valore del 22 per cento</hi>. Forse l’inciucio non è già apparecchiato, ma una lettura “di mezzo” la dà <hi rend="#b">Pierluigi</hi><hi rend="#b">Bersani</hi>: “Chiaramente segni inequivocabili che si sono visti in questi anni e negli ultimi mesi, mi fanno ritenere che Renzi pensi <hi rend="#b">più a staccare Berlusconi</hi> dalla <hi rend="#b">Lega</hi> che ad<hi rend="#b"> allearsi con la sinistra</hi>. E farà la cosa che non va fatta: <hi rend="#b">l’ammucchiata</hi>. Però non va bene. Se continuiamo ad ammucchiarsi significherà consegnare l’opposizione a <hi rend="#b">forze</hi><hi rend="#b">anti-sistema</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>