<doc sitename="Il Fatto Quotidiano" title="Elezioni Sicilia, dagli impresentabili alle larghe intese fino alle alleanze post-voto: gli aspiranti governatori a confronto - Il Fatto Quotidiano" author="F Q" date="2017-11-04" url="http://www.ilfattoquotidiano.it/2017/11/04/elezioni-sicilia-dagli-impresentabili-alle-larghe-intese-fino-alle-alleanze-post-voto-gli-aspiranti-governatori-a-confronto/3956382/" hostname="ilfattoquotidiano.it" description="C’é chi dice di aver scelto di non moltiplicare le promesse e per questo si considera l’unico vero voto libero. Chi vuole investire un miliardo di euro in cinque anni per creare occupazione. Chi sostiene di essere l’unico elemento di discontinuità rispetto al passato. E chi semplicemente si fa bastare la sua faccia, la sua …" categories="Politica" tags="Angelino Alfano;Beppe Grillo;Claudio Fava;Forza Italia;Giancarlo Cancelleri;Matteo Renzi;Mdp;Movimento 5 Stelle;Nello Musumeci;PD;Sicilia;Silvio Berlusconi" fingerprint="a8c7245d68872366">
  <main>
    <p>C’é chi dice di aver scelto di non moltiplicare le promesse e per questo si considera l’unico vero <hi rend="#b">voto libero</hi>. Chi vuole investire un <hi rend="#b">miliardo</hi> di euro in cinque anni per creare <hi rend="#b">occupazione</hi>. Chi sostiene di essere l’unico elemento di <hi rend="#b">discontinuità</hi> rispetto al passato. E chi semplicemente si fa bastare la sua faccia, la sua esperienza e la sua credibilità.</p>
    <p>Eccoli qui i quattro principali candidati alla poltrona di <hi rend="#b">governatore</hi> della Sicilia. Eccoli qui i quattro uomini su cui hanno puntato partiti e coalizioni in quello che è l’ultimo test politico importante prima delle <hi rend="#b">politiche</hi> del <hi rend="#b">2018</hi>. Un turno elettorale sul quale peserà come un macigno il risultato delle urne siciliane. E infatti sull’isola è andata in scena un’<hi rend="#b">incandescente</hi> campagna elettorale. Uno scontro continuo <hi rend="#b">esploso</hi> su molteplici <hi rend="#b">fronti</hi>, un corpo a corpo senza soluzione di continuità.</p>
    <p>A cominciare dal tema <ref target="http://www.ilfattoquotidiano.it/2017/10/07/elezioni-sicilia-dal-pd-a-forza-italia-la-carica-degli-impresentabili-in-corsa-imputati-indagati-e-condannati/3854450/">legato ai candidati cosiddetti impresentabili</ref> presenti nelle liste di centrodestra guidate da </p>
    <p><hi rend="#b">Nello Musumeci.</hi>“Ognuno voterà secondo coscienza”, dice lui. “Fa come</p>
    <p><hi rend="#b">Ponzio Pilato</hi>“, attacca il pentastellato</p>
    <p><hi rend="#b">Giancarlo Cancelleri</hi>. “I grillini dicono di avere fatto i nomi? In realtà hanno fatto copia e incolla da quanto pubblicato dai giornali”, replica il bersaniano</p>
    <p><hi rend="#b">Claudio Fava</hi>. “Noi abbiamo liste fatte da persone perbene”, si vanta l’aspirante governatore di Pd e Ap,</p>
    <p><hi rend="#b">Fabrizio Micari</hi>. Che però dimentica di essere sostenuto da</p>
    <p><hi rend="#b">Giuseppe Castiglione</hi>, sottosegretario alfaniano coinvolto nell’inchiesta sul Cara di</p>
    <p><hi rend="#b">Mineo</hi>.</p>
    <p>“Io non ho alcuna tenerezza nei confronti del candidato <hi rend="#b">Micari</hi>. Continua a fare venire i ministri del governo <hi rend="#b">Gentiloni</hi> per fargli dire solo una cosa: non votare Fava”, si lamenta il vicepresidente della commissione Antimafia, accusato di aver spaccato la <hi rend="#b">sinistra</hi> con la sua candidatura, avvantaggiando dunque <hi rend="#b">destra </hi>e<hi rend="#b"> pentastellati</hi>. “Il mio avversario non è Fava, sono tutti gli altri. Quello a Fava, però, è un voto <hi rend="#b">irresponsabile</hi>“, affila il coltello Micari, che dunque rinnova ancora una volta l’immagine della feroce guerra intestina in atto da il <hi rend="#b">Pd</hi> e i bersaniani usciti dai dem.</p>
    <p>Poi ovviamente c’è lo scontro tra i due favoriti. “Musumeci – spiega Cancelleri – dice una cosa vera: noi non abbiamo amministrato nemmeno un condominio. Ed è vero. Lui invece si porta dietro tutti gli uomini di chi questa Regione l’ha governata e l’ha ridotta in <hi rend="#b">macerie</hi>: gli assessori di <hi rend="#b">Lombardo</hi>, quelli di <hi rend="#b">Cuffaro</hi>. Genovese, Micciché”. “Avere i democristiani in coalizione non credo sia un disonore”, si difende l’aspirante governatore del centrodestra.</p>
    <p>Alla fine, dunque, qualcuno dovrà pur vincerle queste elezioni. E a quel punto ci sarà da governare l’<hi rend="#b">Assemblea regionale siciliana</hi>. Dove probabilmente nessuno avrà la maggioranza. Ed è per questo che negli ultimi giorni di campagna elettorale i <hi rend="#i">rumors</hi> si sprecano. A cominciare da quel retroscena che vedrebbe i consiglieri eletti con Fava pronti a sostenere il neogovernatore Cancelleri. “Se dovessimo vincere io mi presenterò in Parlamento con 10 proposte per risolvere i problemi dei siciliani”, dice il pentastellato. “Sono molto deluso da Cancelleri. Quando è esploso il tema della <hi rend="#b">mafia</hi> gli ho sentito fare ragionamenti da sussidiario”, lo gela Fava. Che, però, lascia socchiusa la porta: “Io l’appoggio al governo dall’opposizione sono pronto a darlo a chiunque su singoli temi”.</p>
    <p>Poi ovviamente ci sono gli altri rumors. Quelli su pezzi del <hi rend="#b">Pd</hi> pronti non solo a sostenere l’ipotetico governo Musumeci ma <ref target="http://www.ilfattoquotidiano.it/2017/10/28/elezioni-sicilia-governo-renzi-berlusconi-ce-gia-dopo-le-regionali-pezzi-del-pd-pronti-a-sostenere-musumeci/3941700/">addirittura a cambiare coalizione subito dopo il voto.</ref>“Si dice che la Sicilia sia <hi rend="#b">laboratorio politico</hi> e in alcuni casi ha anche anticipato scelte nazionali che sembravano alla vigilia improbabili e impossibili: io me lo auguro”, auspica felpato Musumeci. “Non sono preoccupato per il voto disgiunto, non lo temo”, dice sicuro Micari. Ma il Pd intende davvero inaugurare le larghe intese Renzi-Berlusconi in Sicilia? Micari sorride: “Questo lo dovete andare a chiedere al Pd”.</p>
    <p>
      <hi rend="#b">Di Saul Caia, Alberto Sofia, Giuseppe Pipitone</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>