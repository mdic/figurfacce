<doc sitename="Il Fatto Quotidiano" title="Renzi, Salvini: &quot;Leader Pd? Più cattivo di Berlusconi. Occupa ogni posto di potere&quot; - Il Fatto Quotidiano" author="F Q" date="2015-05-07" url="http://www.ilfattoquotidiano.it/2015/05/07/renzi-salvini-leader-pd-piu-cattivo-di-berlusconi-occupa-ogni-posto-di-potere/1659727/" hostname="ilfattoquotidiano.it" description="“Renzi governa e controlla con cattiveria. Occupa ogni posizione di potere. O sei con lui o ti asfalta. È molto più cattivo di Berlusconi”. Lo sostiene il segretario della Lega Nord Matteo Salvini, nell’intervista pubblicata in Matteo Salvini #ilMilitante, e-book in uscita venerdì 8 maggio per GoWare a firma dei giornalisti Alessandro Franzi (Ansa) e Alessandro Madron, collaboratore …" categories="Politica" tags="Centrodestra;Governo Renzi;Lega;Matteo Renzi;Matteo Salvini;Movimento 5 Stelle;Silvio Berlusconi" fingerprint="affc7e50c10b737d">
  <main>
    <head rend="h1">Renzi, Salvini: “Leader Pd? Più cattivo di Berlusconi. Occupa ogni posto di potere”</head>
    <graphic src="https://st.ilfattoquotidiano.it/wp-content/uploads/2015/05/salvini-675.jpg"/>
    <p>“<hi rend="#b">Renzi</hi> governa e controlla con cattiveria. Occupa ogni <hi rend="#b">posizione di potere</hi>. O sei con lui o ti asfalta. È molto più cattivo di <hi rend="#b">Berlusconi”.</hi> Lo sostiene il segretario della Lega Nord <hi rend="#b">Matteo Salvini</hi>, nell’intervista pubblicata in<ref target="http://www.goware-apps.com/"> Matteo Salvini #ilMilitante, e-book in uscita venerdì 8 maggio per GoWare</ref> a firma dei giornalisti </p>
    <p><hi rend="#b">Alessandro Franzi</hi>(</p>
    <p><hi rend="#i">Ansa</hi>) e</p>
    <p><hi rend="#b">Alessandro Madron</hi>, collaboratore de</p>
    <p><hi rend="#i">ilfattoquotidiano.it</hi>.</p>
    <p>Il leader del Carroccio ha dunque chiaro chi sia il suo avversario e quali siano le sue ambizioni: <hi rend="#b">“Grillo</hi> non mi spaventa – continua – È partito con tanti buoni presupposti e anche buone idee, però i suoi non sono fatti per governare. Grillo non andrà mai a governare. Quanto a me, non mi interessa avere tanti voti e non contare niente: voglio avere un voto in più di chi sta governando per andare a governare e provare a cambiare questo Paese”. Gli autori spiegano di aver voluto raccontare la nuova Lega che guarda anche al Sud, rinunciando al pregiudizio senza tralasciare l’analisi critica: “Un partito che per cambiare il <hi rend="#b">centrodestra</hi> e <hi rend="#b">l’Europa</hi> ha accettato anche di cambiare pelle”. Un lavoro, quello raccolto ne <hi rend="#i">#ilMilitante</hi>, che punta soprattutto a raccontare da dove viene <hi rend="#b">Matteo Salvini</hi> attraverso materiale d’archivio, <hi rend="#b">racconti inediti</hi> e testimonianze dirette: “Raccontiamo un personaggio che si candida ad essere <hi rend="#b">l’anti Renzi</hi>, cavalcando l’antieuropeismo e il disagio sociale, mettendo in campo un radicalismo che fa paura a molti” spiegano gli autori.</p>
    <p>Il saggio, corredato da una parte iconografica e una multimediale, punta dunque a raccontare con parole, immagini e video, la figura del segretario della Lega Nord nelle sue varie sfaccettature: “leghista giovane, senza alcuna esperienza di governo” che è “cresciuto alla scuola di <hi rend="#b">Umberto Bossi</hi>” e che “si è messo in testa di ricostruire il centrodestra del dopo-Berlusconi a immagine della sua nuova Lega”. E proprio a proposito di Berlusconi, lo stesso Salvini ne parla in un altro brano dell’intervista: “Ha fatto tanto – dice – Poi la storia va avanti e non penso che si possano riproporre le vecchie formule del tutti insieme appassionatamente, <hi rend="#b">Forza Italia</hi>, la <hi rend="#b">Lega,</hi><hi rend="#b">Ncd,</hi><hi rend="#b">Udc.</hi> Qualcuno mi dice che mi devo preparare a reimbarcare Alfano: mai nella vita. Dove vado con <hi rend="#b">Alfano?</hi> Magari vinco le elezioni ma un giorno dopo inizio a litigare. Lo abbiamo già visto in passato con <hi rend="#b">Fini,</hi> con <hi rend="#b">Casini,</hi> con <hi rend="#b">Buttiglione”.</hi></p>
    <p>Dunque una Lega, quella di Salvini, che dichiara ambizioni di governo, rinuncia ad essere il partito del Nord ma vuole essere forza nazional-popolare di un’Italia unita dalle incertezze per il futuro, come in Francia il <hi rend="#b">Front National</hi> dell’alleata <hi rend="#b">Marine Le Pen</hi>. Contro l’Ue, contro l’euro, contro l’immigrazione incontrollata, contro l’eccesso di tasse. Abile comunicatore, le parole d’ordine radicali di Salvini suscitano paura non solo negli avversari, che lo accusano di <hi rend="#b">razzismo</hi> e <hi rend="#b">populismo.</hi> I potenziali alleati diffidano di una proposta che ammicca agli ambienti della <hi rend="#b">destra estrema</hi>. Eppure i sondaggi di popolarità lo hanno finora premiato. Salvini, che in gioventù fu il “<hi rend="#b">comunista della Lega</hi>“, è arrivato al secondo posto dietro il premier Pd <hi rend="#b">Matteo Renzi</hi>. Che vorrebbe sfidare, se non deciderà di candidarsi a <hi rend="#b">sindaco</hi> della sua Milano. “Abbiamo così cercato di raccontare come e quando Salvini è diventato Salvini – concludono Franzi e Madron – l’eterno oppositore che ha scoperto la vocazione da leader, con la passione per il <hi rend="#b">Milan</hi> e la <hi rend="#b">Russia</hi> di <hi rend="#b">Putin.</hi> Abbiamo cercato di raccontare il politico e anche <hi rend="#b">l’uomo ‘da palcoscenico’</hi>…”.</p>
    <p>Oltre all’intervista con Salvini, sono state raccolte testimonianze dirette di politici come <hi rend="#b">Gabriele Albertini</hi>, Mario Borghezio e <hi rend="#b">Roberto Formigoni</hi>. Di conduttori televisivi e radiofonici come <hi rend="#b">Corrado Formigli </hi>e<hi rend="#b"> Claudio Sabelli Fioretti</hi>. Di intellettuali come <hi rend="#b">Marco Belpoliti</hi>, Pietrangelo Buttafuoco, <hi rend="#b">Giulietto Chiesa</hi> e Giovanna Cosenza.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>