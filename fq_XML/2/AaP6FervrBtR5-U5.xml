<doc sitename="Il Fatto Quotidiano" title="Centrodestra, Berlusconi ha già scaricato Parisi: &quot;Non può avere un ruolo se continuano i contrasti con Salvini&quot; - Il Fatto Quotidiano" author="F Q" date="2016-11-15" url="http://www.ilfattoquotidiano.it/2016/11/15/centrodestra-berlusconi-ha-gia-scaricato-parisi-non-puo-avere-un-ruolo-se-continuano-i-contrasti-con-salvini/3193388/" hostname="ilfattoquotidiano.it" description="Al Corriere della Sera Stefano Parisi aveva detto più o meno: “Vogliamo essere popolari e non populisti. Con la Lega ci schiantiamo, chi crede vada pure con loro”. Alla fine, però, ad “andare altrove” potrebbe essere proprio lui, Parisi. A togliergli l’incarico che ha avuto fin qui è colui che glielo ha affidato, tirandolo in …" categories="Politica" tags="Centrodestra;Lega;Matteo Salvini;Nuovo Centrodestra;Silvio Berlusconi;Stefano Parisi" fingerprint="bbce7450904c4b8d">
  <main>
    <head rend="h1">Centrodestra, Berlusconi ha già scaricato Parisi: “Non può avere un ruolo se continuano i contrasti con Salvini”</head>
    <graphic src="https://st.ilfattoquotidiano.it/wp-content/uploads/2016/11/berlusconi-parisi-675.jpg"/>
    <p>Al <hi rend="#i">Corriere della Sera</hi><hi rend="#b">Stefano Parisi</hi> aveva detto più o meno: “Vogliamo essere popolari e non populisti. Con la <hi rend="#b">Lega</hi> ci schiantiamo, chi crede vada pure con loro”. Alla fine, però, ad “andare altrove” potrebbe essere proprio lui, Parisi. A togliergli l’incarico che ha avuto fin qui è colui che glielo ha affidato, tirandolo in mezzo mesi fa: Silvio Berlusconi. Tra <hi rend="#b">Parisi</hi> e <hi rend="#b">Salvini,</hi> dice il leader di <hi rend="#b">Forza Italia</hi> a <hi rend="#i">Radio Anch’io</hi> (Radio1) “non ci sono rotture definitive, ma scontri personali. Parisi sta cercando di avere un ruolo nel centrodestra, ma avendo questa posizione di contrasto con Salvini credo che questo <hi rend="#b">ruolo non possa averlo</hi>“. Sarà difficile trovare qualcuno che difenderà il manager, già emarginato da quasi tutta Forza Italia e da tutto il resto dell’alleanza.</p>
    <p>Per dirla con <hi rend="#b">Francesco Storace</hi>, segretario della Destra: “Bruciato pure questo”. Per dirla con <hi rend="#b">Angelino Alfano</hi>, leader del Nuovo Centrodestra: “Il federatore federa se altri si lasciano federare e questa cosa non c’è, il leader di Forza Italia è Berlusconi. Parisi non ha fatto un nuovo partito e ha fatto flop come federatore”. L’ex Cavaliere a Radio Anch’io spiega: “Noi stiamo costruendo un’alternativa vera, senza fare rottamazioni di cui non abbiamo bisogno,” anche alla luce “dell’incapacità grillina di proporsi come alternativa di governo”.</p>
    <p><ref target="http://www.ilfattoquotidiano.it/2016/11/15/salvini-vuole-fare-trump-ma-il-centrodestra-post-berlusconi-e-allo-sbando-almeno-fino-al-voto/3190999/">La realtà è un po’ diversa, anche perché la coalizione è praticamente in macerie.</ref> Le spaccature all’interno di Forza Italia (con <hi rend="#b">Toti</hi> e la <hi rend="#b">Santanchè</hi> alla manifestazione di <hi rend="#b">Salvini</hi> a Firenze e un’ala molto minoritaria dalla parte di Parisi) sono il simbolo di uno scontro quotidiano all’interno del centrodestra. Giusto oggi Alfano è tornato a parlare di Salvini: “Salvini è imparagonabile a <hi rend="#b">Trump</hi> e a Milano – ironizza – non sembra che ci sia una <hi rend="#b">Salvini-tower</hi>. Diverso è il discorso se si fa riferimento ai partiti lepenisti della destra europea a cui i popolari sono alternativi”. Alfano quindi rilancia l’idea di una aggregazione di popolari-moderati nella quale non ci dovrebbe essere spazio per la Lega di Salvini. “Nell’urlo – commenta – è poi più forte l’urlatore”.</p>
    <p>Ma Parisi, che ancora rilancia il suo tour di Megawatt, non ci pensa ad essere messo da parte. “Se Berlusconi vuole Salvini leader, il centrodestra perde perché la maggioranza degli italiani non è lepenista”, dice a Porta a porta dove mostra più di un dubbio su una leadership salviniana: “<hi rend="#b">Io sono convinto che Berlusconi mi sosterrà</hi>. Berlusconi non mi molla, non si fa guidare da Salvini, sono convinto che non cambierà idea non credo che in un weekend si cambi linea”, dice a metà tra l’auspicio e l’avvertimento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>