<doc sitename="Il Fatto Quotidiano" title="Milan, Berlusconi licenzia Mihajlovic: al suo posto Brocchi. L'ex Cavaliere si riscopre mangia-allenatori - Video - Il Fatto Quotidiano" author="Andrea Tundo" date="2016-04-12" url="http://www.ilfattoquotidiano.it/2016/04/12/milan-berlusconi-licenzia-mihajlovic-al-suo-posto-brocchi-4-tecnici-in-2-anni-lex-cavaliere-si-riscopre-mangia-allenatori/2628439/" hostname="ilfattoquotidiano.it" description="Ora c’è anche l’ufficialità: Sinisa Mihajlovic non è più l’allenatore del Milan. Lo ha deciso Silvio Berlusconi, contro il parere anche dei suoi più fidati consiglieri. Salgono così a quattro i tecnici cacciati negli ultimi due anni e mezzo da quella che è diventata una delle panchine più calde della Serie A. La scelta del presidente …" categories="Calcio" tags="Adriano Galliani;Coppa Italia;Milan;Sampdoria;Serie A;Silvio Berlusconi;Sinisa Mihajlovic" fingerprint="2f6570a098526f34">
  <main>
    <head rend="h1">Milan, Berlusconi licenzia Mihajlovic: al suo posto Brocchi. L’ex Cavaliere si riscopre mangia-allenatori – Video</head>
    <graphic src="https://st.ilfattoquotidiano.it/wp-content/uploads/2015/11/milan_6751.jpg"/>
    <p>Ora c’è anche l’ufficialità: <hi rend="#b">Sinisa Mihajlovic</hi> non è più l’allenatore del <hi rend="#b">Milan</hi>. Lo ha deciso <hi rend="#b">Silvio Berlusconi</hi>, contro il parere anche dei suoi più fidati <hi rend="#b">consiglieri</hi>. Salgono così a quattro i tecnici cacciati negli ultimi due anni e mezzo da quella che è diventata una delle panchine più calde della <hi rend="#b">Serie A</hi>. La scelta del presidente rossonero è maturata tra domenica e lunedì, giorni nei quali ha incontrato due volte <hi rend="#b">Cristian Brocchi</hi>, fino a poche ore fa tecnico della <hi rend="#b">Primavera</hi>. A lui è stata chiesta una svolta nelle ultime sei partite di campionato – dove il Milan non vince da cinque turni e viene da due sconfitte contro <hi rend="#b">Atalanta</hi> e <hi rend="#b">Juventus</hi> – e la conquista della <hi rend="#b">Coppa Italia</hi>. Obiettivi che, secondo Berlusconi, la squadra non avrebbe potuto raggiungere con Mihajlovic, nonostante finora i <hi rend="#b">giocatori</hi> si siano schierati dalla parte del serbo.</p>
    <p><hi rend="#b">Poco gioco e pochi punti con le piccole</hi><lb/> Lo si era capito anche durante la sfida alla <hi rend="#b">Juve</hi>, sabato sera. Il Milan ha fatto quel che ha potuto, portandosi in <hi rend="#b">vantaggio</hi> e giocando alla pari con i campioni d’Italia per quasi un’ora. Poi il crollo, apparso soprattutto <hi rend="#b">fisico</hi>. Una prestazione tutto sommato buona, di <hi rend="#b">carattere</hi>, che sembrava aver allontanato lo spettro dell’esonero. Invece, nella incapacità di reggere il confronto con i <hi rend="#b">bianconeri</hi>, Berlusconi ha letto tutte le colpe dell’allenatore che aveva scelto con forza in estate per rilanciare la sua creatura. Un’operazione-rinascita nella quale aveva investito <hi rend="#b">90 milioni di euro</hi> senza mai vedere l’ombra di una squadra capace di proporre un bel gioco, neanche davanti alle piccole. Anzi, proprio contro le ultime 8 in classifica, il Milan ha lasciato per strada 14 punti infilandosi in una<hi rend="#b"> stagione anonima</hi>, rivitalizzata solo in parte dal 3-0 nel derby di ritorno e dal cammino (comodo) in <hi rend="#b">Coppa Italia</hi> che potrebbe regalare un trofeo e la qualificazione in <hi rend="#b">Europa League</hi>, raggiungibile anche difendendo il sesto posto dall’attacco del <hi rend="#b">Sassuolo</hi>. Troppo poco per sopportare Mihajlovic fino a maggio.</p>
    <p><hi rend="#b">Quanti botta e risposta</hi><lb/> Da mesi, infatti, Berlusconi non digerisce il calcio e l’atteggiamento del <hi rend="#b">serbo</hi>. L’innamoramento per l’ex allenatore della <hi rend="#b">Sampdoria</hi>, che a luglio aveva firmato un contratto biennale, è durato appena tre mesi. Dopo il poker del <hi rend="#b">Napoli</hi> a San Siro, il rapporto si è incrinato dando il là a un’escalation di punzecchiature, a tratti feroci, tra <hi rend="#b">presidente</hi> e allenatore. Il primo pretendeva bel gioco e risultati, il secondo rimarcava la propria autonomia. Mihajlovic non è uno <hi rend="#b">yesman</hi>: ogni volta che l’ex cavaliere ha tuonato contro il calcio espresso dal Milan, ha risposto arrivando a dire che “Berlusconi può parlare di <hi rend="#b">calcio</hi>, ma sempre con il mio permesso” e che lui si confronta e ascolta, ma alla fine decide con la sua <hi rend="#b">testa</hi>.</p>
    <p><hi rend="#b">Oltre 90 milioni, poca qualità (e filosofie diverse)</hi><lb/> Nel mezzo, una<hi rend="#b"> rosa inadeguata</hi> a lottare per i primi posti, nonostante le importanti spese estive. Quasi cento milioni di euro investiti sul mercato per portare <hi rend="#b">Romagnoli</hi>, <hi rend="#b">Bertolacci</hi>, <hi rend="#b">Kucka</hi> e <hi rend="#b">Bacca</hi> a Milanello. A conti fatti, un fallimento. Soprattutto secondo il presidente che avrebbe voluto una <hi rend="#b">squadra divertente</hi>, pur essendo noto che il serbo predilige il pragmatismo all’estetica. L’ennesima scelta rinnegata, nonostante <hi rend="#b">Adriano Galliani</hi> e<hi rend="#b"> Arrigo Sacchi</hi> avessero caldeggiato negli scorsi giorni la conferma del tecnico fino al termine della stagione, fa salire a quattro il numero degli allenatori allontanati da Berlusconi negli ultimi due anni e mezzo.</p>
    <p><hi rend="#b">Allegri, Seedorf, Inzaghi. E la programmazione?</hi><lb/> Fino all’esonero di<hi rend="#b"> Massimiliano Allegri</hi>, l’arrivederci-e-grazie non era di casa ad <hi rend="#b">Arcore</hi>. Da allora è invece diventata un’abitudine. Nell’estate 2014 toccò a <hi rend="#b">Clarence Seedorf</hi>, nonostante gli ottimi risultati nella sua breve esperienza rossonera. Una parte dello <hi rend="#b">spogliatoio</hi> contro e l’autonomia di pensiero e parola dell’olandese non andavano a genio a Berlusconi, che scelse<hi rend="#b"> Filippo Inzaghi</hi>. Dalla Primavera alla prima squadra, <hi rend="#b">SuperPippo</hi> ha vissuto un’intera stagione sulla graticola. Ora tocca a Mihajlovic finire nella centrifuga e lasciare il posto a un altro ex giocatore rossonero diventato tecnico del settore giovanile. In sette partite Brocchi può guadagnarsi la conferma e il contestuale e corposo rinnovo del <hi rend="#b">contratto</hi> (in scadenza a giugno) oppure ritrovarsi “bruciato” in appena quaranta giorni. Secondo l<hi rend="#b">’ex cavaliere</hi>, è allenatore giusto per guidare quel Milan giovane, costruito in casa, che si vedrà nel 2016/17: un insieme di <hi rend="#b">veterani</hi> (pochi) e giovani (tanti) alla ricerca di equilibrio tra costi e risultati. È questo il piano. Almeno fino al prossimo momento in cui Berlusconi non immaginerà nuovamente di poter vincere in <hi rend="#b">Italia</hi> e fuori senza adeguate (e ormai indisponibili) risorse economiche. Ma soprattutto senza pazienza, programmazione e fiducia nelle proprie scelte.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>