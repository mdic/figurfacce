<doc sitename="Il Fatto Quotidiano" title="Travaglio: &quot;Renzi? Coi berlusconiani ha fatto pranzo, cena e merenda&quot;. Damilano: &quot;Anche Di Maio è figlio del berlusconismo&quot; - Il Fatto Quotidiano" author="Gisella Ruccia" date="2017-11-15" url="https://www.ilfattoquotidiano.it/2017/11/15/travaglio-renzi-coi-berlusconiani-ha-fatto-pranzo-cena-e-merenda-damilano-anche-di-maio-e-figlio-del-berlusconismo/3978968/" hostname="ilfattoquotidiano.it" description="“Berlusconi? È stato sdoganato perché Renzi, dopo aver vinto le primarie del Pd col programma di Grillo, per governare ha preso il programma del Cavaliere, nell’illusione di sfondare a destra. In realtà, il centrodestra non voterà mai Renzi”. Lo afferma a Dimartedì (La7) il direttore de Il Fatto Quotidiano, Marco Travaglio, che spiega: “Adesso il …" categories="La7" tags="Forza Italia;La7;Luigi di Maio;Marco Travaglio;Matteo Renzi;Movimento 5 Stelle;PD;Silvio Berlusconi" fingerprint="ed9efa6e504e88f9">
  <main>
    <p>“<hi rend="#b">Berlusconi? È stato sdoganato perché Renzi, dopo aver vinto le primarie del Pd col programma di Grillo, per governare ha preso il programma del Cavaliere</hi>, nell’illusione di sfondare a destra. In realtà, il centrodestra non voterà mai Renzi”. Lo afferma a <ref target="http://www.la7.it/dimartedi"> Dimartedì</ref> (La7) il direttore de </p>
    <p><hi rend="#b">Il Fatto Quotidiano, Marco Travaglio</hi>, che spiega: “Adesso il rapporto di forza è completamente cambiato, però chi paga? Chi ha le televisioni? Chi può federare? E’ sempre Berlusconi, anche se è un</p>
    <p><hi rend="#b">Berlusconi più che dimezzato</hi>, essendo al</p>
    <p><hi rend="#b">14% nei sondaggi</hi>. Ma è stato molto attento a tenere vivi i suoi potenziali alleati.</p>
    <p><hi rend="#b">Non ha mai tentato di vampirizzarli o assassinarli. Renzi invece ha sterminato tutto ciò che c’era intorno al Pd.</hi>Prima almeno c’era un’idea di coalizione, adesso Renzi con chi fa la coalizione?</p>
    <p><hi rend="#b">Coi generali senza esercito come Pisapia</hi>“. Alla domanda del conduttore,</p>
    <p><hi rend="#b">Giovanni Floris</hi>, che gli chiede cosa deve fare il segretario del Pd nel caso in cui si sia accorto degli errori fatti, Travaglio risponde: “Secondo me, Renzi non ha affatto capito gli errori che ha commesso. Continua a ripetere la solita litania, sperando che funzioni l’idea del voto utile. Dice: ‘Siamo tutti uniti, altrimenti vincono i cattivi’.</p>
    <p><hi rend="#b">L’altro giorno Renzi ha parlato di ‘barbari’</hi>. Ma non ci crede nessuno che siano barbari i 5 Stelle, né tantomeno i berlusconiani e i leghisti, perché</p>
    <p><hi rend="#b">coi berlusconiani Renzi ci ha fatto colazione, pranzo, cena e anche merenda</hi>“. Il direttore dell’Espresso,</p>
    <p><hi rend="#b">Marco Damilano</hi>, osserva: “Sicuramente l’antiberlusconismo è un’arma spuntata, proprio perché in questa legislatura sono arrivati dei giovani leader trentenni e quarantenni che non hanno mai pensato di cambiare il berlusconismo, ma volevano solo ereditarlo. Non sono mai andati oltre il berlusconismo dal punto d vista culturale.</p>
    <p><hi rend="#b">Renzi e Salvini hanno addirittura esordito nelle televisioni di Berlusconi</hi>“. E continua: “</p>
    <p><hi rend="#b">Di Maio con le sue incerte nozioni di storia e di geografia è un figlio del berlusconismo.</hi>E’ un ragazzo classe 1986 che ha conosciuto in questa fase solo Berlusconi e quindi giustamente, dal suo punto di vista, se non ha studiato, non sa chi è Pinochet e dove si trova il Cile.</p>
    <p><hi rend="#b">La carta che ha Renzi? Fare il segretario del Pd e lasciare il posto da candidato premier a qualcun altro</hi>“</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>