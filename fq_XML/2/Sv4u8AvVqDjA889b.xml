<doc sitename="Il Fatto Quotidiano" title="Marina Berlusconi e la destra all'attacco di Report dopo la puntata sulle stragi del '93: &quot;È pattume mediatico-giudiziario&quot; - Il Fatto Quotidiano" author="Giuseppe Pipitone" date="2025-01-13" url="https://www.ilfattoquotidiano.it/2025/01/13/marina-berlusconi-stragi-93-inchiesta/7835104/" hostname="ilfattoquotidiano.it" description="La figlia dell'uomo di Arcore contro la trasmissione Rai, seguita da tutta la maggioranza di governo. Ranucci: &quot;Inchiesta rigorosa&quot;" categories="Media" tags="Marina Berlusconi;Report;Silvio Berlusconi" fingerprint="e9e0a36ae80e4115">
  <main>
    <head rend="h1">Marina Berlusconi e la destra all’attacco di Report dopo la puntata sulle stragi del ’93: “È pattume mediatico-giudiziario”</head>
    <graphic src="https://st.ilfattoquotidiano.it/wp-content/uploads/2025/01/13/berlusconiranucci-690x362.jpg"/>
    <p>Una trasmissione che “appartiene alla categoria del peggior <hi rend="#b">pattume mediatico-giudiziario</hi>“. L’ultima puntata di <hi rend="#i">Report</hi>, in onda domenica 12 gennaio, ha fatto infuriare <hi rend="#b">Marina Berlusconi</hi>. I giornalisti guidati da <hi rend="#b">Sigfrido Ranucci</hi>, infatti, sono tornati a occuparsi dell’inchiesta della <hi rend="#b">procura di Firenze</hi> sulle stragi del 1993. Sotto indagine c’è ancora <hi rend="#b">Marcello Dell’Utri</hi>, insieme all’ex generale del Ros dei Carabinieri <hi rend="#b">Mario Mori</hi>. Era iscritto nel registro degli indagati fino al giorno della sua morte anche <hi rend="#b">Silvio Berlusconi</hi>. L’inchiesta, coordinata dagli ex aggiunti <hi rend="#b">Luca Tescaroli</hi> (ora procuratore capo a <hi rend="#b">Prato</hi>) e <hi rend="#b">Luca Turco</hi> (ora in pensione), ipotizza l’esistenza di <hi rend="#b">mandanti a volto coperto</hi> nelle stragi di <hi rend="#b">Firenze</hi>, Milano e <hi rend="#b">Roma</hi>. In passato è stata più volte <ref target="https://www.ilfattoquotidiano.it/2024/12/23/stragi-indagini-chiuse-firenze/7814919/">archiviata su richiesta della stressa procura</ref>.</p>
    <p><hi rend="#b">L’attacco di Marina –</hi> “Rimestando per quasi due ore in un bidone di <hi rend="#b">accuse sconnesse</hi>, illogiche, già smentite mille volte, utilizzando addirittura brani di puntate precedenti, e dando voce a personaggi più che screditati, ha tentato di riesumare le infamanti, paradossali accuse di una presunta vicinanza di mio padre alla <hi rend="#b">criminalità organizzata</hi>: vecchie un quarto di secolo e tutte regolarmente sepolte sotto le plurime archiviazioni decise dai Tribunali di <hi rend="#b">Palermo</hi>, di Caltanissetta e di <hi rend="#b">Firenze</hi>“, fa scrivere la primogenita di Berlusconi nella sua nota, definendo come “<hi rend="#b">totalmente false</hi>” e “<hi rend="#b">finite nel nulla</hi>” le accuse di <hi rend="#i">Report</hi>. “Come nel nulla non potrà che finire anche l’ultima di queste inchieste, assurdamente riaperta a <hi rend="#b">Firenze</hi> molti anni fa, dopo quattro successive <hi rend="#b">archiviazioni</hi>. Per mio padre parlano i fatti: Silvio Berlusconi è sempre stato in prima fila contro tutte le mafie. I suoi governi hanno varato normative e ottenuto risultati che nessun altro esecutivo italiano può vantare: dalla stabilizzazione del carcere duro per i boss mafiosi (il cosiddetto 41 bis) nel 2002, all’Agenzia nazionale per la gestione dei beni sequestrati ai mafiosi nel 2010, fino al primo <hi rend="#b">Codice antimafia</hi> nel 2011″. Ora, l’uomo di Arcore sarà stato anche “in prima fila” contro le mafie, ma nella <ref target="https://www.ilfattoquotidiano.it/2021/10/14/dopo-25-anni-dellutri-ammette-mangano-ad-arcore-poteva-tenere-lontano-i-malintenzionati-cerano-i-rapimenti-berlusconi-vide-lui-e-cina-e-disse-accidenti-che-facce/6354222/">sentenza definitiva</ref> che ha <hi rend="#b">condannato Dell’Utri</hi> a sette anni per <hi rend="#b">concorso esterno</hi> si parla chiarameante di un “<hi rend="#b">accordo concluso</hi>, grazie alla mediazione di Dell’Utri, tra Cosa nostra e Silvio Berlusconi”, che tramite l’assunzione di <hi rend="#b">Vittorio Mangano</hi> “era funzionale a garantire un presidio mafioso all’interno della villa di quest’ultimo”.</p>
    <p><hi rend="#b">“Canzonetta sovrapposta al funerale”-</hi> Secondo la presidente di Mondadori, però, “<hi rend="#i">Report</hi> resta fedele al proprio dogma di disprezzo per la verità e per le garanzie processuali, oltre a perseverare nel consapevole esercizio del peggior ‘<hi rend="#b">disservizio pubblico</hi>‘, che non danneggia soltanto la <hi rend="#b">memoria di Berlusconi</hi>, ma tutti coloro che avrebbero diritto a un’informazione basata sui fatti. Con l’aggravante di accanirsi su un uomo che, scomparso oltre un anno e mezzo fa, non può più difendersi”. La primogenita dell’ex premier accusa la trasmissione di <hi rend="#i">Raitre </hi>anche di aver “scelto di inserire nel loro montaggio alcune riprese del funerale di mio padre senza che ce ne fosse alcuna necessità, ma sono arrivati a <hi rend="#b">irridere</hi> quei momenti di cordoglio, sovrapponendo alle immagini del suo feretro una <hi rend="#b">canzonetta ironica</hi>: più che una colonna sonora, una colonna infame che viola non solo la deontologia giornalistica, ma il rispetto stesso della dignità umana. Naturalmente faremo ricorso a tutti gli <hi rend="#b">strumenti legali più idonei</hi> per reagire a questo ignobile e vergognoso esercizio di <hi rend="#b">pseudo giornalismo</hi>“.</p>
    <p><hi rend="#b">La destra all’attacco –</hi> Si uniscono all’attacco contro Report pure i parlamentari di <hi rend="#b">Forza Italia</hi>. “È gravissimo che ieri sera i telespettatori italiani del servizio pubblico siano stati sottoposti ad una sequela di <hi rend="#b">vigliacche menzogne</hi> costruite per configurare un violento attacco politico di parte. Ancora una volta, la trasmissione <hi rend="#i">Report</hi> ha assemblato una congerie di notizie false con l’ausilio di testimonianze anonime e strumentali interviste a dichiarati avversari politici per ledere politicamente la figura di Silvio Berlusconi, la sua storia imprenditoriale, familiare e politica”, dicono dal partito della famiglia Berlusconi. Una nota contro la trasmissione televisiva arriva anche da parte della dei deputati <hi rend="#b">Lega</hi> in commissione di <hi rend="#b">Vigilanza</hi> sulla Rai. “Quanto andato in onda su Silvio Berlusconi ieri sera a Report è, a dir poco, indegno. Un servizio fazioso – tra l’altro con accuse trite e ritrite, smentite più volte – di cui, certamente, il servizio pubblico poteva fare a meno. Senza contare la canzonetta ironica montata sulle immagini del funerale del Cavaliere, ignorando del tutto il dovuto rispetto per i morti. Da rimanere, semplicemente, senza parole. Ci chiediamo se la dirigenza Rai non abbia nulla di dire a riguardo”, dicono dal <hi rend="#b">Carroccio</hi>. All’attacco si uniscono anche alcuni parlamentari di <hi rend="#b">Fratelli d’Italia</hi>, a cominciare da <hi rend="#b">Augusta Montaruli</hi>, capogruppo in Vigilanza, che accusa la trasmissione Rai di aver “confermato la deriva ideologica di una trasmissione che dovrebbe fare giornalismo d’inchiesta”.</p>
    <p><hi rend="#b">La replica di Ranucci –</hi> Ranucci, però, difende il lavoro del suo inviato, <hi rend="#b">Paolo Mondani</hi>. “Un’inchiesta <hi rend="#b">rigorosa</hi>, di grande interesse pubblico che è stata seguita da punte di oltre 1,5 milioni di telespettatori basata su documenti e dichiarazioni vagliate dai magistrati”, la definisce il conduttore. “Si è dato conto – spiega Ranucci – delle novità emerse dalle <hi rend="#b">perizie finanziarie economiche</hi> dalla Procura di Firenze dove Silvio Berlusconi era indagato e dove oggi è ancora indagato Marcello Dell’Utri. Si è data possibilità alla famiglia e a Dell’Utri di intervenire, in alternativa si è dato ampio spazio alle risposte dei legali nel corso dell’inchiesta e degli studi”. Difende Ranucci, Barbara Floridia, presidentedella Commissione Vigilanza sulla Rai. “Gli attacchi che vengono rivolti al giornalismo d’inchiesta indipendente, colpevole di fare il proprio lavoro, non fanno bene alla democrazia. Il fatto che tutto nasca da una presa di posizione di chi rappresenta la principale concorrente della Rai e figlia del promotore del famigerato ‘editto bulgarò, desta ancora maggiore preoccupazione”, dice l’esponente del <hi rend="#b">Movimento 5 stelle</hi>. Anche Sandro Ruotolo, responsabile Informazione del Pd, esprime la sua”solidarietà alla redazione” del programma giornalistico.</p>
    <p><hi rend="#b">“Nelle casse Fininvest 80 miliardi senza fonte” –</hi> Ma perché la puntata di <hi rend="#i">Report</hi> ha infiammato l’umore di Marina Berlusconi e di tutto il centrodestra? Partendo dalla morte dell’ex premier, Mondani ricostruisce alcuni passaggi fondamentali sullo <hi rend="#b">sfondo delle stragi</hi>. L’inchiesta dà conto di un perizia agli atti dell’inchiesta della <hi rend="#b">procura di Firenze</hi>, nella quale si spiegano le <hi rend="#b">origini finanziarie</hi> dell’impero berlusconiano. Un tema che da almeno venticinque anni <ref target="https://www.ilfattoquotidiano.it/in-edicola/articoli/2022/07/14/berlusconi-e-i-16-mld-di-lire-in-fi-ninvest-la-nuova-perizia/6660772/">provoca roventi polemiche</ref>: la procura di Palermo ha lungamente indagato sulla provenienza di circa </p>
    <p><hi rend="#b">16 miliardi di vecchie lire</hi>finiti nelle casse berlusconiane tra il 1977 e il 1978. I pm siciliani, però, archiviarono il fascicolo in cui si ipotizzava il</p>
    <p><hi rend="#b">riciclaggio</hi>. E già nella sentenza di primo grado su Dell’Utri, il tribunale sottolineava come la procura non fosse riuscita a trovare</p>
    <p><hi rend="#b">alcun riscontro</hi>sull’ipotetico ingresso in</p>
    <p><hi rend="#b">Fininvest</hi>di capitali esterni.</p>
    <p><hi rend="#i">Report</hi>, però, torna sull’argomento citando l’ultima perizia sul denaro entrato nelle aziende berlusconiane, datata 5 luglio 2024. “Il totale, miliardo più miliardo meno, ammonta a</p>
    <p><hi rend="#b">80 miliardi</hi>tra il 1978 e il 1984, con queste operazioni tramite fiduciarie, quindi non sappiamo la fonte del denaro. Chi coprivano le fiduciarie?”, dice</p>
    <p><hi rend="#b">Gian Gaetano Bellavia</hi>, esperto di</p>
    <p><hi rend="#b">Diritto penale</hi>dell’economia. Negli anni successivi, si fa notare, sarebbe stato possibile sapere chi c’era</p>
    <p><hi rend="#b">dietro quelle fiduciarie</hi>. “Certo che era possibile, ma se non l’ha fatto nessuno…”, dice Bellavia. Per dieci anni infatti i dati delle operazioni delle fiduciarie vengono conservati, solo dopo vengono distrutti. Il servizio include inoltre uno spezzone di un’intervista a</p>
    <p><hi rend="#b">Salvatore Baiardo</hi>, realizzata con telecamera nascosta nel 2023. Il gelataio di Omegna, favoreggiatore dei</p>
    <p><hi rend="#b">fratelli Graviano</hi>, è noto per aver profetizzato l’arresto di</p>
    <p><hi rend="#b">Matteo Messina Denaro</hi>con alcuni mesi d’anticipo. Parlando con Mondani, sostiene che</p>
    <p><hi rend="#b">Giuseppe Graviano</hi>ha investito addirittura “</p>
    <p><hi rend="#b">500 miliardi</hi>”</p>
    <p><hi rend="#b">di vecchie</hi>lire nell’impero Fininvest.</p>
    <p><hi rend="#b">“Dell’Utri guadagnava più dell’ad Fiat” –</hi> La trasmissione analizza anche il denaro incassato negli anni da <hi rend="#b">Dell’Utri</hi>: negli ultimi tempi si è molto parlato dei <hi rend="#b">trenta milioni</hi> destinati dal testamento dell’uomo di <hi rend="#b">Arcore</hi> al suo storico braccio destro. Dal 2021, invece, l’ex senatore di <hi rend="#b">Forza Italia</hi> è titolare di un vitalizio di <ref target="https://www.ilfattoquotidiano.it/2023/03/17/da-berlusconi-a-dellutri-un-vitalizio-da-trentamila-euro-al-mese-e-lex-premier-ha-pagato-anche-le-spese-legali-dellex-senatore/7100296/">trentamila euro al mese</ref> pagato da <hi rend="#b">Fininvest</hi>. Ma non solo. “I dati forniti dalla Dia dicono che tra il 1988 e il 1994 Dell’Utri ha preso stipendi da lavoro dipendente per <hi rend="#b">11,8 miliardi di lire</hi>. Pari a 22 miliardi odierni, cioè 11 milioni di euro. Come se avesse avuto in sette anni un milione e due, un milione e tre, <hi rend="#b">centomila euro al mese di stipendio</hi>. Quelli della finanza americana, forse, hanno emolumenti di questo tipo”, dice Bellavia al giornalista di <hi rend="#i">Report</hi>. E in effetti, ricorda dunque Mondani, <hi rend="#b">John J. Mac</hi>, direttore operativo <hi rend="#b">Morgan Stanley</hi> tra il 1997 e il 2001, prendeva uno stipendio di <hi rend="#b">800mila dollari all’anno</hi>. Mentre <hi rend="#b">Cesare Romiti</hi>, amministratore delegato di Fiat negli anni ’90, dichiarò d’incassare circa <hi rend="#b">un miliardo all’anno</hi>. Dell’Utri, quindi, da presidente di Pubblitalia guidagnava molto di più dell’ad Fiat e del numero uno Morgan Stanley.</p>
    <p><hi rend="#b">“Che fine hanno fatto questi soldi?” –</hi> Quindi, in definitiva, “dall’88 al ’94 Dell’Utri praticamente prende <hi rend="#b">45 miliardi</hi> di vecchie lire. Dal 2012 al 2021 altri <hi rend="#b">42 milioni di euro</hi>. Più i trenta milioni dal testamento, più <hi rend="#b">trentamila euro</hi> di vitalizio”, ripercorrono Bellavia e Mondani. L’esperto e il giornalista sottolineano come queste siano cifre parziali: su <hi rend="#b">cinquant’anni</hi> di rapporto professionale tra Dell’Utri e Berlusconi, infatti, gli investigatori hanno documento quindici anni. “Non sappiamo cosa succede dal 74 all’88”. Domanda: dove è andata a finire tutta questa massa di denaro? “Una grossa parte alla moglie e ai figli, che infatti nel 2014 evidenziano nella dichiarazione dei redditi <hi rend="#b">disponibilità estere per 25 milioni di euro</hi>“. spiega Bellavia. Che poi si chiede: “Ma tutto questo denaro prima dove andava?”. L’esperto è pure autore di un’altra domanda scottante, relativa alla fine dei soldi che Berlusconi, ipoteticamente, <hi rend="#b">custodiva all’estero</hi>. Da sottolineare come non ci sia alcuna prova che l’ex premier avesse ancora somme di denaro fuori dall’Italia al momento della morte. “Io dubito fortemente che siano <hi rend="#b">rientrati in Italia</hi>, perché l’entità era talmente elevata che si sarebbe avuta notizia. Io credo che siano ancora all’estero”, sostiene ancora Bellavia. “Ma il vero tema è: oggi di chi sono? Degli eredi?”. Quesito che probabilmente non sarà piaciuto dalle parti di Arcore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>