<doc sitename="Il Fatto Quotidiano" title="Elezioni, Amnesty: &quot;Italia intrisa d'odio e razzismo. 95% delle frasi xenofobe dal centrodestra&quot;. Salvini in vetta, Meloni 2a - Il Fatto Quotidiano" author="F Q" date="2018-02-22" url="https://www.ilfattoquotidiano.it/2018/02/22/elezioni-amnesty-italia-intrisa-dodio-e-razzismo-95-delle-frasi-xenofobe-dal-centrodestra-salvini-in-vetta-meloni-2a/4179918/" hostname="ilfattoquotidiano.it" description="Non passa giorno che un esponente di Lega, Fratelli d’Italia e Forza Italia non pronuncino una frase razzista o discriminatoria su migranti e rifugiati, settore nel quale Matteo Salvini è il leader indiscusso. Ma anche “frasi di disprezzo, degradazione e spersonalizzazione nei confronti delle donne e delle persone omosessuali e transessuali”, per le quali si …" categories="Elezioni Politiche 2018" tags="Forza Italia;Fratelli dItalia;Giorgia Meloni;Lega;Matteo Salvini;Migranti;Razzismo;Silvio Berlusconi;Xenofobia" fingerprint="20950a55f9bf8596">
  <main>
    <head rend="h1">Elezioni, Amnesty: “Italia intrisa d’odio e razzismo. 95% delle frasi xenofobe dal centrodestra”. Salvini in vetta, Meloni 2a</head>
    <graphic src="https://st.ilfattoquotidiano.it/wp-content/uploads/2018/02/22/Salvini-Meloni-Berlusconi-675.jpg"/>
    <p>Non passa giorno che un esponente di <hi rend="#b">Lega</hi>, Fratelli d’Italia e <hi rend="#b">Forza Italia</hi> non pronuncino una frase razzista o discriminatoria su <hi rend="#b">migranti</hi> e <hi rend="#b">rifugiati</hi>, settore nel quale <hi rend="#b">Matteo Salvini</hi> è il leader indiscusso. Ma anche “frasi di <hi rend="#b">disprezzo</hi>, degradazione e spersonalizzazione nei confronti delle <hi rend="#b">donne</hi> e delle persone omosessuali e transessuali”, per le quali si distingue la formazione politica guidata da <hi rend="#b">Giorgia Meloni</hi>.</p>
    <p>E’ un’Italia “intrisa di ostilità, <hi rend="#b">razzismo</hi>, xenofobia” che “sembra concentrare <hi rend="#b">più di altri Paesi europei</hi> le dinamiche di tendenza all’<hi rend="#b">odio</hi>“, quella ritratta da <hi rend="#i">Amnesty International</hi> nel suo Rapporto 2017-2018 sulla situazione dei diritti umani di 159 Stati del mondo. Un odio protagonista anche della campagna elettorale, dove il <hi rend="#b">95%</hi> delle dichiarazioni di politici sui social che “veicolano stereotipi, sono <hi rend="#b">discriminatorie</hi>, razziste o incitano all’odio e alla violenza in campagna elettorale” sono da attribuire ai tre partiti della coalizione di centrodestra: “Lega Nord (<hi rend="#b">50%</hi>), Fratelli d’Italia (<hi rend="#b">27%</hi>) e Forza Italia (<hi rend="#b">18%</hi>)”.</p>
    <p>Se nel 2014 l’Italia era “orgogliosa di <hi rend="#b">salvare le vite</hi> dei rifugiati e considerava l’accoglienza un valore importante”, oggi “è intrisa di ostilità, razzismo, xenofobia, di paura ingiustificata dell’altro”, ha sottolineato <hi rend="#b">Gianni Rufini</hi>, direttore generale di Amnesty International Italia. Secondo l’organizzazione, questa ostilità “non riguarda solo i <hi rend="#b">migranti</hi>, ma anche i rom, le persone Lgbt, le donne” e anche “i <hi rend="#b">poveri</hi>“. C’è una parte di Paese che si ritiene “bella, <hi rend="#b">pura</hi>, italiana, mentre il resto non merita di condividere il territorio”, denuncia Rufini. Un fatto che “sta rendendo il clima impossibile in questo Paese, uccidendo ogni possibilità di confronto”.</p>
    <p>In occasione della presentazione del rapporto, Amnesty ha riferito i primi risultati del <hi rend="#i">Barometro dell’odio</hi>, iniziativa dell’organizzazione che prevede il monitoraggio delle dichiarazioni sui social di 1.425 tra candidati ai collegi per le elezioni di Camera e Senato, 17 leader politici in corsa alle elezioni e i candidati a presidenti delle regioni Lazio e Lombardia. Da un primo monitoraggio, la quasi totalità delle oltre 500 dichiarazioni discriminatorie o che incitano all’odio segnalate di 117 candidati, sono da attribuire a Lega Nord, Fratelli d’Italia e Forza Italia.</p>
    <p>Dal rapporto annuale dell’organizzazione emerge che l’Italia nel 2017 “si è messa alla guida della politica europea di contenimento dell’immigrazione a tutti i costi, e il costo pagato dai migranti in carcere in Libia è terrificante”, ha spiegato <hi rend="#b">Riccardo Noury</hi>, portavoce di <hi rend="#i">Amnesty International Italia</hi>. Questa politica di “contrasto all’immigrazione” è il dato che maggiormente “preoccupa” l’organizzazione.</p>
    <p>Infine, Amnesty continua a esprimere insoddisfazione per il caso di <hi rend="#b">Giulio Regeni</hi>: la collaborazione con le autorità per ottenere la verità sul ragazzo ucciso in Egitto più di 2 anni fa, “a circa sei mesi dalla decisione di rimandare il nostro ambasciatore al Cairo, è ancora del tutto insufficiente”, ha sottolineato <hi rend="#b">Antonio Marchesi</hi>, presidente di <hi rend="#i">Amnesty International Italia</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>