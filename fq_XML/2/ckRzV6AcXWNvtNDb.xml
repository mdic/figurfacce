<doc sitename="Il Fatto Quotidiano" title="Milan, completato il closing: finita l'era Berlusconi, il club è del cinese Yonghong Li. Nelle casse Fininvest 740 milioni - Il Fatto Quotidiano" author="Andrea Tundo" date="2017-04-13" url="http://www.ilfattoquotidiano.it/2017/04/13/milan-completato-il-closing-finita-lera-berlusconi-il-club-e-del-cinese-yanghong-li/3520782/" hostname="ilfattoquotidiano.it" description="Ora è vero: l’era di Silvio Berlusconi al Milan è finita. Dopo un anno di trattative e due rinvii, con l’arrivo dell’ultima tranche del pagamento e la firma del notaio (poco prima delle 14) sull’atto pubblico di vendita si è conclusa la cessione del Milan dalla Fininvest alla Rossoneri Sport Investment di Yonghong Li, che …" categories="Calcio" tags="Milan;Serie A;Silvio Berlusconi" fingerprint="e8e1360b18ebed35">
  <main>
    <head rend="h1">Milan, completato il closing: finita l’era Berlusconi, il club è del cinese Yonghong Li. Nelle casse Fininvest 740 milioni</head>
    <graphic src="https://st.ilfattoquotidiano.it/wp-content/uploads/2017/04/cinese-675.jpg"/>
    <p>Ora è vero: l’era di <hi rend="#b">Silvio Berlusconi</hi> al Milan è finita. <ref target="http://www.ilfattoquotidiano.it/2017/03/09/milan-si-va-verso-la-terza-proroga-del-closing-cessione-del-club-entro-fine-marzo-ora-altri-100-milioni-di-caparra/3441696/">Dopo un anno di trattative</ref> e due rinvii, <ref target="http://www.ilfattoquotidiano.it/2017/03/24/milan-anche-i-soldi-della-terza-caparra-arrivano-da-una-societa-con-sede-nelle-isole-vergini/3473639/">con l’arrivo dell’ultima tranche del pagamento</ref> e la firma del notaio (poco prima delle 14) sull’atto pubblico di vendita si è conclusa la cessione del <hi rend="#b">Milan</hi> dalla Fininvest alla <hi rend="#b">Rossoneri Sport Investment</hi> di Yonghong Li, che diventa a tutti gli effetti il nuovo proprietario del <hi rend="#b">Diavolo</hi>. <ref target="http://www.ilfattoquotidiano.it/2016/08/05/milan-berlusconi-ha-venduto-ai-cinesi-per-740-milioni-di-euro/2957688/">La firma definitiva è stata posta dopo una mattinata di riunioni nello studio legale Gianni Origoni&amp;Partners e dopo il passaggio dell’ultima parte dei versamenti dai conti di Rossoneri Lux in Lussemburgo ai conti della Fininvest</ref>.</p>
    <p><hi rend="#b">LA SOCIETA’ QUOTATA 740 MILIONI DI EURO</hi><lb/> L’ufficialità del <hi rend="#b">passaggio di consegne</hi> è arrivata con un comunicato congiunto di Fininvest e Rossoneri Sport Investment, in cui è specificato che “gli estremi dell’accordo sono quelli resi noto a suo tempo e prevedono una valutazione complessiva dell’<hi rend="#b">Ac Milan</hi> pari a 740 milioni di euro, comprensivi di una situazione debitoria stimata al 30 giugno 2016, come da intese tra le parti, in circa 220 milioni di euro. A quanto incassato da <hi rend="#b">Fininvest</hi> – si legge ancora nella nota – si aggiungono 90 milioni di euro a titolo di rimborso dei <hi rend="#b">versamenti</hi> in conto capitale eseguiti dalla stessa Fininvest a favore del Milan dal 1° luglio 2016 ad oggi”. Per quanto riguarda i <hi rend="#b">piani di sviluppo</hi>, nel comunicato è sottolineato che “gli acquirenti hanno confermato l’impegno a compiere importanti interventi di <hi rend="#b">ricapitalizzazione</hi> e <hi rend="#b">rafforzamento</hi> patrimoniale e finanziario di Ac Milan”. Nella giornata di domani, invece, è prevista l’assemblea dei soci che provvederà a nominare i nuovi organi sociali del <hi rend="#b">club</hi>. Alle 11, invece, è stata convocata la <hi rend="#b">conferenza stampa</hi> di presentazione della nuova proprietà.</p>
    <p><hi rend="#b">CON BERLUSCONI 31 ANNI DI SUCCESSI: 5 CHAMPION E 8 SCUDETTI</hi><lb/> In attesa di conoscere i <hi rend="#b">progetti sportivi</hi> della nuova proprietà cinese, chiamata a risolvere subito alcune grane (dalla blindatura del contratto del portiere Donnarumma al rafforzamento dell’organico), <ref target="http://www.ilfattoquotidiano.it/2016/02/19/milan-di-berlusconi-1986-2016-a-30-anni-dallacquisizione-e-clima-da-fine-impero-addio-mr-bee-ecco-il-ridimensionamento/2443555/">resta il fatto che dopo 31 anni è stata apposta ufficialmente la parola fine sull’era di Silvio Berlusconi come proprietario del club rossonero</ref>. Era il 20 febbraio del 1986 quando l’imprenditore acquistò il Diavolo: da allora la bacheca della società si è arricchita a dismisura, con la conquista di </p>
    <p><hi rend="#b">5 Coppe dei Campioni</hi>(o Champions League),</p>
    <p><hi rend="#b">8 scudetti</hi>,</p>
    <p><hi rend="#b">3 coppe Intercontinentali</hi>(poi divenuta Coppa del mondo per club), una</p>
    <p>
      <hi rend="#b">Coppa</hi>
    </p>
    <p><hi rend="#b">Italia</hi>, 5 Supercoppe Europee</p>
    <p>
      <hi rend="#b">e</hi>
    </p>
    <p><hi rend="#b">7 Supercoppe Italiane</hi>. Ai successi di squadra, però, vanno aggiunti anche i riconoscimenti ai singoli campioni che in questi 31 anni hanno vestito la maglia rossonera, facendola diventare una delle più prestigiose al mondo. La conferma è data dal numero dei</p>
    <p><hi rend="#b">palloni d’oro</hi>vinti dai calciatori di Berlusconi: 7 in tutto, di cui tre vinti da</p>
    <p><hi rend="#b">Marco Van Basten</hi>e gli altri da</p>
    <p>
      <hi rend="#b">George</hi>
    </p>
    <p><hi rend="#b">Weah</hi>,</p>
    <p><hi rend="#b">Andriy Shevchenko</hi>, Ricardo Kaka e</p>
    <p><hi rend="#b">Ruud Gullit</hi>(nell’anno giocato a metà tra</p>
    <p><hi rend="#b">Psv Eindhoven</hi>e Milan).</p>
    <p><hi rend="#b">LE REAZIONI – YONGHONG LI: “TORNEREMO SUL TETTO DEL MONDO”</hi><lb/> La notizia del cambio di proprietà è arrivata anche nella <hi rend="#b">Lega di Serie A</hi>, nel corso dell’assemblea nella sede di <hi rend="#b">via Rosellini</hi>. Qui l’amministratore delegato del Milan Adriano Galliani ha preso la parola per annunciare ai presenti l’ufficializzazione del cambio di proprietà del club rossonero. Dal resto dell’assemblea è partito un lungo e <hi rend="#b">commosso applauso</hi>. “Quello di sabato sarà il primo derby cinese”, ha aggiunto il <hi rend="#b">dirigente</hi>. Nel primo pomeriggio, invece, sono arrivate le reazioni dei protagonisti della compravendita. “Grazie a Berlusconi e <hi rend="#b">Fininvest</hi> per la fiducia, oggi abbiamo completato un passo fondamentale. Ci impegniamo per il futuro, lavoreremo passo a passo per riportare la squadra ai vertici mondiali” ha detto il nuovo proprietario del Milan<hi rend="#b"> Yonghong Li</hi>, al social cinese <hi rend="#b"> www.163.com</hi>.</p>
    <p><hi rend="#b">LE REAZIONI – BERLUSCONI: “LASCIO CON DOLORE, SARO’ SEMPRE PRIMO TIFOSO”</hi><lb/> “Lascio oggi, dopo più di trent’anni, la titolarità e la carica di <hi rend="#b">Presidente</hi> del Milan. Lo faccio con dolore e commozione, ma con la consapevolezza che il calcio moderno, per competere ai massimi livelli europei e mondiali, necessita di investimenti e risorse che una <hi rend="#b">singola famiglia</hi> non è più in grado di sostenere”. Sono state queste le prima parole di <hi rend="#b">Silvio Berlusconi</hi>, ormai ex proprietario del Milan. “Non potrò mai dimenticare – ha aggiunto – le emozioni che il Milan ha saputo regalarmi e regalare a tutti noi. Non dimenticherò mai tutte le persone grazie alle quali ho avuto il privilegio di presiedere il <hi rend="#b">Club</hi> che ha vinto così tanto. Prima di tutto, naturalmente, i <hi rend="#b">grandi tecnici</hi> e i grandi campioni che hanno reso possibile queste imprese che rimarranno per sempre nella storia del <hi rend="#b">calcio</hi>. Nominarli uno ad uno sarebbe impossibile: a tutti loro un grande <hi rend="#b">abbraccio collettivo</hi>“.</p>
    <p>Berlusconi poi ha continuato nei <hi rend="#b">ringraziamenti</hi>: “Lo stesso abbraccio che rivolgo a tutti coloro che, con ruoli dirigenziali, tecnici, <hi rend="#b">amministrativi</hi> e sanitari hanno fatto del Milan non solo una squadra, ma una società modello nel mondo del calcio. Fra queste persone, il primo da citare è <hi rend="#b">Adriano Galliani</hi>, che del nostro Milan è stato l’infaticabile costruttore e motore. Ma soprattutto, il mio grazie dal più <hi rend="#b">profondo</hi> del cuore va ai nostri tifosi. Ai milioni di <hi rend="#b">appassionati</hi> che hanno riempito gli stadi di tutto il mondo per gridare <hi rend="#b">Forza Milan</hi>, ai tanti altri, molti di più ancora, che essendo lontani fisicamente, ci sono stati vicini con simpatia ed <hi rend="#b">entusiasmo</hi>. Senza di loro, il nostro Milan vincente non sarebbe esistito e non esisterebbe. Con loro abbiamo vinto tutto quello che si poteva <hi rend="#b">vincere</hi>. Ho negli occhi e nel cuore mille momenti nei quali le testimonianze di affetto dei nostri sostenitori sono state straordinarie e commoventi”.</p>
    <p>E ai tifosi è dedicata la conclusione dell’intervento dell’ex presidente: “A loro voglio dire che, se oggi lascio ogni carica operativa e rappresentativa, rimarrò sempre il <hi rend="#b">primo tifoso</hi> del Milan, la squadra che mio <hi rend="#b">padre</hi> mi insegnò ad amare da <hi rend="#b">bambino</hi>, il sogno che abbiamo realizzato insieme. Ai nuovi responsabili rivolgo l’augurio più cordiale e sentito di <hi rend="#b">realizzare</hi> traguardi ancora più <hi rend="#b">straordinari</hi> di quelli ottenuti da noi. A coloro che restano, ai giocatori, all’allenatore, ai <hi rend="#b">collaboratori</hi> della società, a tutti i nostri tifosi rivolgo l’augurio più affettuoso di grandi successi, e a ciascuno di loro l’augurio di realizzare nello <hi rend="#b">sport</hi> e nella vita tutti i progetti e i sogni che portano nella mente e nel cuore per sé e per le persone che <hi rend="#b">amano</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>