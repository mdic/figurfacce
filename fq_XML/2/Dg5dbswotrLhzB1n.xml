<doc sitename="Il Fatto Quotidiano" title="Compravendita senatori, De Gregorio: &quot;Guerriglia urbana con B. contro Prodi&quot; - Il Fatto Quotidiano" author="Vincenzo Iurillo" date="2014-10-29" url="http://www.ilfattoquotidiano.it/2014/10/29/compravendita-senatori-de-gregorio-guerriglia-berlusconi-contro-coalizione-prodi/1178133/" hostname="ilfattoquotidiano.it" description="Silvio Berlusconi la chiamò ‘Operazione Libertà’. Per sabotare il governo Prodi. Consisteva nell’insinuarsi tra i malumori di alcuni senatori della risicata maggioranza e provare a portarseli dall’altra parte. Ha utilizzato spesso il verbo ‘sabotare’ Sergio De Gregorio, sentito oggi davanti alla prima sezione del Tribunale di Napoli. De Gregorio è la persona che ha rivelato …" categories="Giustizia" tags="Compravendita Senatori;Napoli;Sergio De Gregorio;Silvio Berlusconi;Valter Lavitola" fingerprint="7def41606426813d">
  <main>
    <head rend="h1">Compravendita senatori, De Gregorio: “Guerriglia urbana con B. contro Prodi”</head>
    <graphic src="https://st.ilfattoquotidiano.it/wp-content/uploads/2014/10/gregorio-675.jpg"/>
    <p><hi rend="#b">Silvio Berlusconi</hi> la chiamò ‘<hi rend="#i">Operazione Libertà</hi>’. Per sabotare il governo <hi rend="#b">Prodi</hi>. Consisteva nell’insinuarsi tra i malumori di alcuni <hi rend="#b">senatori</hi> della risicata maggioranza e provare a portarseli dall’altra parte. Ha utilizzato spesso il verbo ‘sabotare’ <hi rend="#b">Sergio De Gregorio</hi>, sentito oggi davanti alla prima sezione del <hi rend="#b">Tribunale di Napoli</hi>. De Gregorio è la persona che ha rivelato l’esistenza di ‘<hi rend="#i">Operazione Libertà</hi>’ ed è il principale teste del processo per la compravendita dei senatori che vede imputati di corruzione l’ex premier <hi rend="#b">Berlusconi</hi> e l’ex direttore dell’<hi rend="#i">Avanti</hi><hi rend="#b">Valter Lavitola</hi>. Nel corso dell’inchiesta il giornalista-politico napoletano ha confessato di essere stato acquistato da <hi rend="#b">Berlusconi</hi> con tre milioni di euro – due in nero e uno di finanziamento ufficiale al suo movimento ‘<hi rend="#b">Italiani nel Mondo</hi>’ – con la mediazione dell’ex direttore dell’<hi rend="#i">Avanti,</hi> e ha patteggiato venti mesi uscendo dal dibattimento.</p>
    <p>‘<hi rend="#i">Operazione Libertà</hi>’, secondo le risposte di <hi rend="#b">De Gregorio</hi> alle domande del procuratore aggiunto <hi rend="#b">Vincenzo Piscitelli</hi> e del sostituto <hi rend="#b">Fabrizio Vanorio</hi>, è stata “una strategia di guerriglia urbana per sabotare e destabilizzare il governo, una guerra senza esclusione di colpi, una sorta di battaglia navale dove ogni giorno si discuteva chi doveva parlare e avvicinare i senatori da provare a convincere’. E tra i vari atti di ‘sabotaggio’, De Gregorio ne ha ricordato uno: proporre al ministro della Giustizia<hi rend="#b"> Clemente Mastella</hi> di diventare premier di un governo di transizione per il dopo <hi rend="#b">Prodi</hi>.</p>
    <quote>De Gregorio è uscito dal processo patteggiando venti mesi di reclusione</quote>
    <p>“Riuscì a far parlare tra loro <hi rend="#b">Mastella</hi> e <hi rend="#b">Berlusconi</hi> – dice De Gregorio -, erano anni che non si parlavano. Organizzai un pranzo con <hi rend="#b">Mastella</hi> e un capocentro della <hi rend="#b">Cia</hi> il quale disse al ministro della <hi rend="#b">Giustizia</hi> che gli interessi degli St<hi rend="#b">ati Uniti</hi> non erano tutelati da questa coalizione, da un governo che non voleva il completamento delle basi militari in Italia”. Mastella a<hi rend="#i"> ilfattoquotidiano.it</hi> spiega: “Anzitutto non era un pranzo, presi un caffè al volo perché ero di strada e perché volevo convincere De Gregorio a tornare nel centrosinistra. Mi fermai circa tre minuti, poi vidi un personaggio strano nei paraggi e me ne andai, forse era l’uomo dei servizi segreti che De Gregorio si portava appresso. Agli americani risposi che ero grato agli <hi rend="#b">Stati Uniti</hi> per questioni familiari, mia moglie ha studiato lì, poi dissi che io ero il ministro della <hi rend="#b">Giustizia</hi>, mica l’usciere del ministero. E troncai. Ma le pare che un politico di esperienza come me poteva prendere sul serio quella proposta?”.</p>
    <p><hi rend="#b">De Gregorio</hi> ha affermato di aver sempre gravitato in <hi rend="#b">Forza Italia</hi> e che le candidature nella<hi rend="#b"> Nuova Dc</hi> e in <hi rend="#b">Idv</hi> furono un ripiego. “Un politico non deve stare mai fermo. Alle <hi rend="#b">regionali</hi> del 2005 non mi volle in lista in <hi rend="#b">Forza Italia</hi> il deputato e coordinatore campano <hi rend="#b">Antonio Martusciello</hi>, fece scrivere a sei sindaci una lettera a <hi rend="#b">Berlusconi</hi> in cui minacciavano di non candidarsi se avessero candidato me. Allora mi candidai con <hi rend="#b">Rotondi</hi> e presi più preferenze dei sindaci della lettera.<hi rend="#b"> Dell’Utri</hi> mi disse di non aver mai visto tanta acredine da parte di un deputato”.</p>
    <quote>L’ex senatore: “Di Pietro mi accontentava in tutto e nel 2006 mi candidai”</quote>
    <p>E siamo al 2006: “Alle politiche del 2006 non presi in considerazione l’ipotesi di candidarmi con <hi rend="#b">Rotondi</hi> perché con lui c’era <hi rend="#b">Paolo Cirino Pomicino</hi>, col quale ero in pessimi rapporti. Si fece avanti <hi rend="#b">Aniello Formisano</hi> (coordinatore campano Idv dell’epoca, <hi rend="#i">ndr</hi>) che mi chiese un incontro per la candidatura in <hi rend="#b">Idv</hi> su suggerimento di <hi rend="#b">Antonio Di Pietro</hi>. Io all’inizio non andai, mandavo i miei dirigenti di<hi rend="#i"> Italiani nel Mondo</hi>. Feci sapere che non avrei mai firmato il programma dell’<hi rend="#b">Unione</hi>, alzavo sempre di più le mie richieste politiche, ma <hi rend="#b">Di Pietro</hi> mi accontentava in tutto e mi candidai”.</p>
    <p>Ma 12 giorni dopo le elezioni, <hi rend="#b">De Gregorio</hi> era già a<hi rend="#b"> Palazzo Grazioli</hi> da <hi rend="#b">Berlusconi.</hi> In tre incontri avvenuti nell’arco di pochi giorni, due alla presenza di <hi rend="#b">Lavitola</hi>, il senatore <hi rend="#b">Idv</hi> diventò di fatto il cavallo di Troia del Cavaliere nella maggioranza <hi rend="#b">Prodi</hi>. “Un senatore usurato è un senatore ricattabile, io ero sotto usura ma non potevo fare niente per modificare questa situazione. Gli raccontai le angherie subite in <hi rend="#b">Forza Italia</hi> e il mio disagio economico, senza esporglielo nel dettaglio: debiti a mai finire nei confronti di terzi conosciuti nell’attività politica e imprenditoriale che si mettevano a disposizione ma mi chiedevano percentuali usuraie. Lui mi disse: ‘Sappi che io sto qui e devi darmi una mano per ribaltare maggioranza in <hi rend="#b">Senato</hi>‘. Io gli risposi di essere onorato della proposta ma che ero imbarazzato, non potevo fare scompiglio subito, dovevamo prima creare le condizioni politiche”. In quegli incontri, conclude, “capii che <hi rend="#b">Berlusconi</hi> era disponibile che poteva risolvere i miei problemi finanziari”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>