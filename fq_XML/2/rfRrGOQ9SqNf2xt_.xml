<doc sitename="Il Fatto Quotidiano" title="Forza Italia, un'ex dipendente aspetta la liquidazione da oltre un anno: il partito ha i conti in rosso e non paga 22mila euro - Il Fatto Quotidiano" author="Luigi Franco" date="2017-07-19" url="http://www.ilfattoquotidiano.it/2017/07/19/forza-italia-unex-dipendente-aspetta-la-liquidazione-da-oltre-un-anno-il-partito-ha-i-conti-in-rosso-e-non-paga-22mila-euro/3740497/" hostname="ilfattoquotidiano.it" description="Spiccioli rispetto alle somme che Silvio Berlusconi ha elargito negli anni a più di una donna, vedi Ruby e Olgettine. Generosità del presidente, che la sua Forza Italia si guarda bene dall’usare verso una ex dipendente del partito. Anzi, a lei non le versano nemmeno i 20mila euro che le devono da più di un …" categories="Giustizia" tags="Forza Italia;Licenziamenti;Silvio Berlusconi" fingerprint="8ed403058056cb24">
  <main>
    <head rend="h1">Forza Italia, un’ex dipendente aspetta la liquidazione da oltre un anno: il partito ha i conti in rosso e non paga 22mila euro</head>
    <graphic src="https://st.ilfattoquotidiano.it/wp-content/uploads/2016/12/Berlusconi-675.jpg"/>
    <p>Spiccioli rispetto alle somme che <hi rend="#b">Silvio Berlusconi</hi> ha elargito negli anni a più di una donna, vedi <hi rend="#b">Ruby</hi> e <hi rend="#b">Olgettine</hi>. Generosità del presidente, che la sua <hi rend="#b">Forza Italia</hi> si guarda bene dall’usare verso una <hi rend="#b">ex dipendente</hi> del partito. Anzi, a lei non le versano nemmeno i <hi rend="#b">20mila euro</hi> che le devono da più di un anno, tra Tfr, ferie arretrate e indennità sostitutiva del preavviso non rispettato quando l’hanno <hi rend="#b">licenziata</hi>. Eppure la signora era una dipendente storica di Forza Italia, al lavoro nella sede milanese sin dal luglio del 1995, l’anno dopo la discesa in campo dell’ex Cavaliere.</p>
    <p>Più di vent’anni passati a lavorare prima per gli affari generali del partito, come la gestione degli acquisti e le trasferte. Per poi passare alla tesoreria lombarda, e infine alla segreteria del coordinamento milanese del partito. <ref target="http://www.ilfattoquotidiano.it/2014/06/16/forza-italia-partono-i-licenziamenti-ex-dipendenti-pdl-41-lettere-inviate/1029918/">Fino al licenziamento collettivo che a febbraio 2016 si è abbattuto su di lei e su più di un collega</ref>, conseguenza del </p>
    <p><hi rend="#b">dissesto</hi>in cui i conti sono precipitati soprattutto da quando sono stati aboliti i</p>
    <p><hi rend="#b">contributi pubblici</hi>ai partiti.</p>
    <p>E visto che dopo più di un anno la ex dipendente non aveva ancora ricevuto da Forza Italia i ventimila euro che le spettano di diritto, con l’assistenza dell’avvocato <hi rend="#b">Valentino Imberti</hi> lo scorso aprile ha ottenuto dal tribunale di Milano un <hi rend="#b">decreto ingiuntivo</hi> nei confronti del partito. Il movimento fondato da Berlusconi non ha presentato alcun ricorso, ma in questi mesi nemmeno s’è sognato di fare avere alla ex dipendente quanto le è dovuto. Intanto il debito verso di lei dai 19.900 euro originari, tra rivalutazione, interessi e spese è già salito a quasi 22mila. Ma dal partito, anziché i soldi, silenzio.</p>
    <p><hi rend="#b">Del resto le casse sono vuote</hi>. Lo ha denunciato Berlusconi in persona qualche mese fa, quando se l’è presa con i <hi rend="#b">parlamentari</hi> e i <hi rend="#b">consiglieri regionali</hi> che non versano al partito le quote dovute per statuto: per i primi 25mila euro per la candidatura, mille euro all’anno di adesione e 800 euro al mese di contributo (500 al mese per i secondi). <ref target="http://www.ilfattoquotidiano.it/premium/articoli/parlamentari-morosi-nel-mirino-niente-posto-a-chi-non-paga/">Ma la minaccia di non ricandidare i politici morosi non è servita praticamente a nulla</ref>, tanto che ad aprile è toccato ad <hi rend="#b">Alfredo Messina</hi>, senatore e tesoriere di Forza Italia, ribadire il concetto in una lettera inviata ai cattivi pagatori: “Mi permetterete di chiedere a coloro che si trovano in posizione di insolvenza se siano consapevoli che il movimento rischia la paralisi”. Non che il dissesto sia solo colpa loro, visto che parlamentari e consiglieri regionali devono circa <hi rend="#b">2 milioni di euro</hi>,<ref target="http://www.ilfattoquotidiano.it/2016/07/11/forza-italia-il-profondo-rosso-dei-conti-quasi-100-milioni-di-debiti-partito-salvato-da-berlusconi-unico-proprietario/2896700/"> mentre il partito in tutto ha 100 milioni di debiti, 91 dei quali verso lo stesso Berlusconi</ref>. Ma intanto i politici non danno quello che devono. E la signora ex dipendente rimane a bocca asciutta.</p>
    <p>
      <hi rend="#b">Twitter @gigi_gno</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>