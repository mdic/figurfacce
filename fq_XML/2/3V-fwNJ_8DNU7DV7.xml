<doc sitename="Il Fatto Quotidiano" title="Portofino vuole intitolare una via a Berlusconi" author="F Q" date="2023-07-09" url="https://www.ilfattoquotidiano.it/2023/07/09/portofino-vuole-intitolare-una-via-a-berlusconi-ma-per-farlo-prima-dei-dieci-anni-dalla-morte-serve-la-deroga-ad-hoc-per-meriti-eccezionali/7223193/" hostname="ilfattoquotidiano.it" description="Il Consiglio comunale ha votato, ma serve la deroga del prefetto per &quot;meriti eccezionali&quot;" categories="Politica" tags="Giovanni Toti;Liguria;Silvio Berlusconi" fingerprint="4fb8e68467430135">
  <main>
    <head rend="h1">Portofino, il sindaco e Toti vogliono una via per Berlusconi: ma per intitolarla serve una deroga del prefetto per “meriti eccezionali”</head>
    <graphic src="https://st.ilfattoquotidiano.it/wp-content/uploads/2023/07/09/berlusconi-toti-portofino-690x362.jpg"/>
    <p>Il Comune di Portofino intitolerà una via a <hi rend="#b">Silvio Berlusconi</hi>, che nel lussuoso borgo ligure amava trascorrere i periodi di villeggiatura. La decisione è stata formalizzata sabato con una <hi rend="#b">delibera di giunta</hi>, che ha individuato la strada da dedicare all’ex premier nella passeggiata che dal centro porta a Villa dell’Olivetta, sua prima dimora in paese. L’inaugurazione sarà il <hi rend="#b">29 settembre</hi> prossimo, nel giorno del <hi rend="#b">compleanno</hi> dell’uomo di Arcore. “L’idea di dedicare una strada a chi ha sempre voluto bene a Portofino ed è sempre stato ricambiato è venuta dai miei concittadini. In molti mi hanno chiesto di prendere questa decisione e io ovviamente ho sposato in pieno questa richiesta”, ha detto il sindaco <hi rend="#b">Matteo Viacava</hi>, spiegando di aver chiesto il “permesso” anche al figlio Piersilvio.</p>
    <p>Perché il progetto possa essere realizzato, però, è necessaria una <hi rend="#b">deroga ad hoc</hi> da parte del prefetto di Genova, Renato Franceschelli, in rappresentanza del ministero dell’Interno. La legge (del 1927) dispone infatti che “nessuna strada o piazza pubblica può essere denominata a persone che non siano<hi rend="#b"> decedute da almeno dieci anni</hi>“. La deroga è consentita soltanto “in casi eccezionali, quando si tratti di persone che abbiano benemeritato della nazione”. È questo il caso di Silvio Berlusconi, condannato in via definitiva a quattro anni per frode fiscale, già affiliato alla loggia massonica eversiva P2, finanziatore di Cosa nostra, re delle “cene eleganti”? Secondo il sindaco sì: vedremo come la pensa il prefetto, a cui la richiesta arriverà nei prossimi giorni.</p>
    <p>Il governatore ligure <hi rend="#b">Giovanni Toti</hi> – che di Berlusconi è stato fedelissimo consigliere politico – dà la cosa già per fatta: “Una delle prime strade dedicate al presidente Berlusconi sarà a Portofino, il borgo al quale il Cavaliere era da sempre legato e dove oggi vive il figlio Pier Silvio con la sua famiglia. La passeggiata che dal centro va a Villa dell’Olivetta porterà il suo nome”, scrive su Twitter. “Le sue vacanze, il suo ristorante preferito, le chiacchierate in piazzetta: ricordarlo qui ci sembrava <hi rend="#b">la cosa più giusta</hi>. E questa strada, che inaugureremo il 29 settembre data del suo compleanno, sarà il segno del <hi rend="#b">legame speciale</hi> tra Berlusconi e la Liguria”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>