<doc sitename="Il Fatto Quotidiano" title="Trattativa, Di Matteo: &quot;Se Dell'Utri lo ha minacciato, Berlusconi non ha mai denunciato&quot; - Il Fatto Quotidiano" author="F Q" date="2018-04-22" url="https://www.ilfattoquotidiano.it/2018/04/22/trattativa-di-matteo-se-dellutri-lo-ha-minacciato-berlusconi-non-ha-mai-denunciato/4308933/" hostname="ilfattoquotidiano.it" description="“La sentenza dice che mentre la mafia faceva le stragi in Italia c’era qualcuno delle istituzioni che trattava con i suoi vertici”. Nino Di Matteo, pm simbolo del processo sulla trattativa Stato-mafia, spiega a In mezz’ora in più la decisione con cui il 20 aprile la Corte d’Assise di Palermo ha condannato a 12 anni …" categories="Cosa Nostra" tags="Forza Italia;Governo Berlusconi;Mafia;Marcello Dell’Utri;Silvio Berlusconi;Trattativa Stato-Mafia" fingerprint="bd2c2b6172a4c12b">
  <main>
    <head rend="h1">Trattativa, Di Matteo: “Se Dell’Utri lo ha minacciato, Berlusconi non ha mai denunciato”</head>
    <graphic src="https://st.ilfattoquotidiano.it/wp-content/uploads/2018/04/22/Di-Matteo-2-675.jpg"/>
    <p>“La sentenza dice che mentre la <hi rend="#b">mafia</hi> faceva le stragi in Italia c’era qualcuno delle istituzioni che <hi rend="#b">trattava</hi> con i suoi vertici”. <hi rend="#b">Nino Di Matteo</hi>, pm simbolo del processo sulla trattativa Stato-mafia, spiega a <hi rend="#i">In mezz’ora in più</hi><ref target="https://www.ilfattoquotidiano.it/2018/04/20/trattativa-stato-mafia-la-sentenza-mori-e-dellutri-condannati-a-12-anni/4305623/">la decisione con cui il 20 aprile la Corte d’Assise di Palermo ha condannato a 12 anni Marcello Dell’Utri e gli ex vertici del Ros Mario Mori e Antonio Subranni</ref>. e assolto l’ex ministro dell’Interno </p>
    <p><hi rend="#b">Nicola Mancino</hi>dall’accusa di falsa testimonianza.</p>
    <p>Poiché nella sentenza si legge che “Marcello Dell’Utri è colpevole del reato ascrittogli limitatamente alle condotte contestate come commesse <hi rend="#b">nei confronti</hi> del Governo presieduto da <hi rend="#b">Silvio Berlusconi</hi>“, l’espressione “nei confronti” porterebbe a ritenere che l’ex premier fosse vittima, domanda la conduttrice Lucia Annunziata. “Né Silvio Berlusconi, né altri <hi rend="#b">hanno mai denunciato</hi> le minacce mafiose, né prima né dopo”, la risposta del pubblico ministero.</p>
    <p>“Nel nostro sistema costituzionale le sentenze vengono pronunciate nel nome del popolo italiano e possono essere criticate e impugnate. Il problema è che quando le sentenze riguardano uomini che esercitano il potere <hi rend="#b">devono essere conosciute</hi>“, ha argomentato il pm. Riguardo la presenza di quello del leader di Forza Italia quale unico nome di un esponente delle istituzioni citato nel dispositivo, Di Matteo ha spiegato: “C’è una sentenza definitiva che afferma che dal ’74 al ’92 Dell’Utri si fece <hi rend="#b">garante</hi> di un patto tra Berlusconi e le famiglie mafiose palermitane. Ora questa sentenza dice che quella intermediazione non si ferma al ’92, ma si estende al <hi rend="#b">primo governo Berlusconi</hi>. Questi sono fatti che <hi rend="#b">devono essere conosciuti</hi> e non sempre sono stati adeguatamente sottolineati”. “Poi resta da capire come mai rispetto al fallito attentato all’<hi rend="#b">Olimpico</hi> di Roma, il <hi rend="#b">23 gennaio 1994</hi>, Cosa nostra <hi rend="#b">abbandonò</hi> le stragi e avviò una lunga fase di tregua nell’evitare il frontale attacco allo Stato. Questo dovrebbe essere uno spunto di riflessione”, ha aggiunto.</p>
    <p>Di Matteo ha illustrato la portata “storica” della sentenza: “Il dispositivo è chiaro: gli ufficiali dei carabinieri sono stati condannati per avere svolto un ruolo di <hi rend="#b">cinghia di trasmissione</hi> delle richieste della mafia nel ’92 quindi rispetto ai governi della Repubblica presieduti da <hi rend="#b">Amato</hi> e <hi rend="#b">Ciampi</hi>, mentre Dell’Utri è stato condannato per avere svolto il medesimo ruolo nel periodo successivo a quando Berlusconi è diventato premier. Questi sono i fatti per cui gli imputati sono stati condannati. È un fatto oggettivo”, ha spiegato il pm.</p>
    <p>Perché per il primo periodo la sentenza non riporta i nomi di Amato e Ciampi?, ha domandato la conduttrice. “Come ho detto nella requisitoria, non riteniamo che quei carabinieri abbiano agito da soli – ha premesso Di Matteo – è ovvio che noi abbiamo agito verso soggetti che ritenevamo coinvolti sulla base di un <hi rend="#b">quadro probatorio</hi> solido. Non abbiamo avuto prove concrete per agire contro <hi rend="#b">livelli più alti</hi>, ma pensiamo che i carabinieri siano stati <hi rend="#b">mandati</hi> e incoraggiati da altri. Quei carabinieri ricompensati con <hi rend="#b">carriere brillanti</hi> sono stati mandati”. “Ci vorrebbe ‘un <hi rend="#b">pentito di Stato</hi>‘ – ha detto ancora Di Matteo – uno delle istituzioni che faccia chiarezza e disegni in modo ancora più completo cosa avvenne negli anni delle stragi”.</p>
    <p><hi rend="#b">Il “silenzio assordante” di Anm e Csm –</hi> Come esce Nino Di Matteo da questo processo sotto il punto di vista umano?, ha domandato Lucia Annunziata: “Quello che mi ha fatto più male è che rispetto alle accuse di usare strumentalmente il lavoro abbiamo avvertito un <hi rend="#b">silenzio assordante</hi> di chi speravamo ci dovesse difendere, che invece è stato zitto, come l’<hi rend="#i">Associazione nazionale magistrati</hi> e il <hi rend="#i">Consiglio superiore della magistratura</hi>“. Il presidente dell’Anm <hi rend="#b">Francesco Minisci</hi> ha poi replicato alle parole di Di Matteo: “L’Associazione <hi rend="#b">ha sempre difeso</hi> dagli attacchi l’autonomia e l’indipendenza dei magistrati”. “Lo ha fatto – ha detto – a favore dei colleghi di Palermo e continuerà sempre a difendere tutti i magistrati attaccati, pur non entrando mai nel merito delle vicende giudiziarie”.</p>
    <p>Di Matteo ha respinto al mittente anche le accuse circa una sua presunta politicizzazione: “Ho partecipato a un dibattito sulla giustizia organizzato dal <hi rend="#b">Movimento 5 Stelle</hi>, ma a parlare di giustizia sarei andato anche se fosse stato organizzato da altre forze politiche. Ho sempre sostenuto la gravità dei rapporti tra mafia e politica: se qualcuno manifesta stima nei miei confronti non ho motivo di impedirlo e non ho nulla di cui vergognarmi. Tutto il resto è bagarre politica. Accusare una sentenza di Corte d’Assise di rispondere a criteri partitici è ingiusto e <hi rend="#b">offensivo</hi>“.</p>
    <p>Riguardo alla possibilità per un magistrato di intraprendere la carriera politica il pm ha sottolineato la necessità di norme che regolamentino un eventuale rientro tra le toghe: “Ho sempre detto che non vedo nulla di scandaloso se un magistrato con determinati paletti possa dismettere la toga e dare un suo contributo al Paese soprattutto nei settori che conosce sotto un’altra veste, partecipando alla <hi rend="#b">vita politica</hi> e accettando incarichi di governo. Credo, però, debba essere regolata meglio la possibilità di tornare in magistratura”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>