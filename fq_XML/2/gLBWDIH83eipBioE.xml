<doc sitename="Il Fatto Quotidiano" title="Treno Pd, Renzi fa il capotreno (come Silvio Berlusconi nel 2009) e annuncia la data delle politiche: &quot;Marzo 2018&quot; - Il Fatto Quotidiano" author="F Q" date="2017-10-29" url="http://www.ilfattoquotidiano.it/2017/10/29/treno-pd-renzi-fa-il-capotreno-come-silvio-berlusconi-nel-2009-e-annuncia-la-data-delle-politiche-marzo-2018/3944154/" hostname="ilfattoquotidiano.it" description="Veste i panni del capotreno e annuncia quella che secondo lui sarà la data delle politiche: marzo 2018. Matteo Renzi che parla da ferroviere ai passeggeri del suo treno Pd, dopo la conferenza programmatica tenuta a Napoli, ricorda un po’ quello che fece Silvio Berlusconi, nel marzo 2009, quando, a bordo del primo Freccia Rossa …" categories="Politica" tags="Elezioni;Matteo Renzi;PD;Silvio Berlusconi" fingerprint="fd86e2765d0d1120">
  <main>
    <head rend="h1">Treno Pd, Renzi fa il capotreno (come Silvio Berlusconi nel 2009) e annuncia la data delle politiche: “Marzo 2018”</head>
    <graphic src="https://st.ilfattoquotidiano.it/wp-content/uploads/2017/10/Renzi-Berlusconi-ferrovieri-675.jpg"/>
    <p>Veste i panni del capotreno e annuncia quella che secondo lui sarà la data delle politiche: marzo 2018. <hi rend="#b">Matteo Renzi</hi> che parla da ferroviere ai passeggeri del suo treno Pd, <ref target="http://www.ilfattoquotidiano.it/2017/10/29/renzi-no-veti-ne-sinistra-ne-al-centro-ma-non-rinunciamo-alle-nostre-idee-se-pd-va-male-larghe-intese-piu-probabili/3943149/">dopo la conferenza programmatica tenuta a Napoli</ref>, ricorda un po’ quello che fece <hi rend="#b">Silvio Berlusconi</hi>, nel marzo 2009, quando, a bordo del primo Freccia Rossa tra Roma e Milano, con tanto di cappello in testa, interpretò il ruolo del ‘<hi rend="#b">presidente ferroviere</hi>‘.</p>
    <p>Prima di giungere a Roma, assieme a tutti i suoi ministri, il leader dem non è riuscito a frenare la tentazione di impugnare il microfono e comunicare ai passeggeri a bordo l’andamento del viaggio. “Gentili clienti, vi ringrazio per aver scelto il treno del Pd. Arriverà con 25 minuti di anticipo – è stato il suo messaggio scherzoso – e questo conferma che il Pd è sempre avanti. Vi ringrazio per aver scelto il treno del Pd. Vi sarò ancora più grato se lo farete nel <hi rend="#b">marzo del 2018</hi>“.</p>
    <p>Era il 24 marzo del 2009, invece, quando il leader di <hi rend="#b">Forza Italia</hi>, all’epoca presidente del Consiglio, inaugurò la linea di alta velocità Freccia Rossa, poco meno di tre ore di viaggio tra Roma e Milano. Accompagnato dall’allora ministro dei Trasporti, <hi rend="#b">Altero Matteoli</hi>, dalla cabina di guida, con in testa il berretto da capotreno, disse divertito: “Sulla Frecciarossa abbiamo il computer, quindi non è difficile. Più difficile è guidare il Paese”. Infine, al suo arrivo alla stazione Termini di Roma, scherzò sul suo ruolo di presidente-ferroviere, di nuovo col cappello Fs in testa: “Sono stato <hi rend="#b">presidente operaio</hi>, presidente-imprenditore, non avrei mai immaginato di diventare presidente-ferroviere. Adesso mi si regali il Frecciarossa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>