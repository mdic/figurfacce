<doc sitename="Il Fatto Quotidiano" title="Ncd in assemblea per decidere il futuro del partito. Che è spaccato in tre - Il Fatto Quotidiano" author="Giuseppe Alberto Falci" date="2014-07-26" url="http://www.ilfattoquotidiano.it/2014/07/26/ncd-in-assemblea-per-decidere-il-futuro-del-partito-che-e-spaccato-in-tre/1072543/" hostname="ilfattoquotidiano.it" description="“Sarà un’assemblea vera, con voti veri, come non si è mai vista nella storia del centrodestra. Vi faremo divertire”. A sera, quando nel quartier generale di via del Tritone Angelino Alfano, ministro dell’Interno e leader Ncd, stempera i toni fra le anime del Ncd, un fedelissimo del ministro Maurizio Lupi mormora a ilfattoquotidiano.it che “il …" categories="Politica" tags="Angelino Alfano;Gaetano Quagliariello;Matteo Renzi;Maurizio Lupi;Palazzo Chigi;Silvio Berlusconi" fingerprint="b5a036e24c63d164">
  <main>
    <head rend="h1">Ncd in assemblea per decidere il futuro del partito. Che è spaccato in tre</head>
    <graphic src="https://st.ilfattoquotidiano.it/wp-content/uploads/2014/03/alfano-640.jpg"/>
    <p>“Sarà un’<hi rend="#b">assemblea vera</hi>, con voti veri, come non si è mai vista nella storia del centrodestra. Vi faremo divertire”. A sera, quando nel quartier generale di via del Tritone<hi rend="#b"> Angelino Alfano</hi>, ministro dell’Interno e leader Ncd, stempera i toni fra le anime del Ncd, un fedelissimo del ministro<hi rend="#b"> Maurizio Lupi</hi> mormora a<hi rend="#b"> ilfattoquotidiano.it</hi> che “il dibattito è acceso e che la partita di domani (oggi per chi legge) è ancora aperta”. Del resto allo </p>
    <p><hi rend="#b">Spazio900</hi>dell’Eur, location nota nella</p>
    <p><hi rend="#b">Capitale</hi>per gli eventi danzanti, dove da stamane si terrà l’assemblea nazionale del</p>
    <p><hi rend="#b">Ncd</hi>, non ci saranno soltanto la sessantina di senatori e deputati che in maggioranza sarebbero favorevoli ad un “supergruppo parlamentare centrista”, con dentro</p>
    <p><hi rend="#b">Scelta Civica</hi>–</p>
    <p><hi rend="#b">Udc</hi>–</p>
    <p><hi rend="#b">Popolari</hi>, una linea ‘moderata’ che “ci consentirebbe di resistere alle sirene berlusconiane e di non farci</p>
    <p><hi rend="#b">prosciugare</hi>dal Pd”.</p>
    <p>No, all’assise della compagine ci saranno centinaia e centinaia di <hi rend="#b">delegati</hi> che provengono dalle regioni di tutto lo stivale già pronti ad intervenire e a dissentire sull’atteggiamento ondivago di un partito, il Ncd, che “non ha una direttrice, e non risulta né carne, né pesce”, come dice un dirigente siciliano. Una linea su cui si cerca discutere da mesi. Almeno da quando- spiegano insider di <hi rend="#b">via del Tritone</hi> – ha varcato l’ingresso di <hi rend="#b">Palazzo Chigi</hi> l’ex sindaco di Firenze. Da quel momento, infatti, la <hi rend="#b">musica</hi> è cambiata. La forza mediatica ed elettorale del <hi rend="#b">premier</hi> hanno relegato in un cono ombra il partito di Alfano. Una situazione che ha toccato il suo massimo, valicando il confine, nella settimana appena trascorsa. Settimana che si è conclusa con una riunione al vetriolo in cui la <hi rend="#b">fronda berlusconiana</hi>, eterodiretta da <hi rend="#b">Nunzia De Girolamo</hi> e <hi rend="#b">Maurizio Lupi</hi> – stando ai dietro le quinte che si rincorrevano nei giorni scorsi in <hi rend="#b">Transatlantico</hi> – avrebbe sbattuto la porta in faccia alla cosiddetta fronda ‘renziana’ di<hi rend="#b"> Fabrizio Cicchitto</hi>, <hi rend="#b">Gaetano Quagliariello</hi> e <hi rend="#b">Beatrice Lorenzin</hi>. Minacciando addirittura la fuga verso il <hi rend="#b">pregiudicato B.</hi> con al seguito un drappello di una ventina di deputati.</p>
    <p>“Non moriremo democratici. Noi siamo e saremo berlusconiani” è stato l’urlo dei nostalgici di <hi rend="#b">Arcore</hi> e di <hi rend="#b">Forza Italia</hi>. Controreplica dei ‘diversamente renziani’: “<hi rend="#b">Berlusconi</hi> non aspetta altro, accoglierci e poi distruggerci”. Nel mezzo il silenzioso e mite Angelino a parare i colpi che arrivavano da destra e manca. E che oggi, seppur dubbioso, non vuole derive a sinistra e nemmeno tornare con il cappello in mano ad Arcore. Al momento, infatti, le posizioni in campo sono tre: un <hi rend="#b">centro organico</hi> ad una nuova ‘Casa della Libertà’ guidata (sempre) dall’<hi rend="#b">ex Cavaliere</hi> su cui sarebbero disposti a investire Nunzia De Girolamo, <hi rend="#b">Luigi Casero</hi> (vice ministro all’Economia), <hi rend="#b">Barbara Saltamartini</hi> e <hi rend="#b">Maurizio Lupi</hi>; un centro filogovernativo – modello <hi rend="#b">Partito Repubblicano</hi> – che starebbe a destra o a sinistra a seconda di chi è al governo e che sarebbe sponsorizzato dal duo siculo Angelino Alfano e <hi rend="#b">Renato Schifani</hi>; infine un centro che fungerebbe da ‘ala destra’ del Pd a trazione renziana su cui, invece, starebbero puntando Gaetano Quaglieriello, Beatrice Lorenzin e <hi rend="#b">Fabrizio Cicchitto</hi>.</p>
    <p>Posizioni che certamente si legano ai prossimi <hi rend="#b">appuntamenti elettorali</hi>. Nel 2015 si tornerà a votare in diverse regioni del sud, in un paio di regioni del centro-nord (<hi rend="#b">Toscana</hi> e <hi rend="#b">Umbria</hi>) e, soprattutto, in alcuni grandi centri come <hi rend="#b">Milano</hi>. Dove, ad esempio, <hi rend="#b">Maurizio Lupi</hi> – che sogna di guidare<hi rend="#b"> Palazzo Marino</hi> – avrebbe già raggiunto un accordo con il governatore <hi rend="#b">Maroni</hi> e con la maggioranza dei forzisti nel capoluogo. E, secondo alcune indiscrezioni, avrebbe già messo sul tavolo dell’ex presidente del Consiglio <hi rend="#b">Berlusconi</hi> le dimissioni da ministro dell’Infrastrutture per la candidatura a sindaco di Milano. Insomma sommovimenti interni che agitano le tre fronde del Ncd e prefigurano un’assemblea in cui il colpo di scena potrebbe essere dietro angolo. Come, ad esempio, una<hi rend="#b"> grande assenza</hi> (per tutta la giornata di ieri è circolata l’ipotesi che <hi rend="#b">Lupi</hi> potesse disertare l’appuntamento). Oppure una rottura in mondovisione sul modello del “che fai, mi cacci?” di finiana memoria. E la lettera che stamane B. scrive a <hi rend="#b"> ilGiornale</hi> in cui evoca “di riunire il centrodestra in una vera coalizione di obiettivi” va proprio in questa direzione. Resisteranno i “berlusconiani” di Angelino?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>