<doc sitename="Il Fatto Quotidiano" title="Berlusconi, Tajani: &quot;Riabilitazione? L'ex premier non vuole il voto anticipato. Ma il prossimo anno ci sono le europee&quot; - Il Fatto Quotidiano" author="F Q" date="2018-04-03" url="https://www.ilfattoquotidiano.it/2018/04/03/berlusconi-tajani-riabilitazione-lex-premier-non-vuole-il-voto-anticipato-ma-il-prossimo-anno-ci-sono-le-europee/4267262/" hostname="ilfattoquotidiano.it" description="“Silvio Berlusconi non vuole il voto anticipato. Ma il prossimo anno ci sono le Europee“. A lanciare l’idea di una candidatura dell’ex premier a Bruxelles è il presidente del Parlamento europeo, Antonio Tajani, in un’intervista a Repubblica. L’esponente di Forza Italia smentisce che Berlusconi abbia chiesto la riabilitazione in vista del ritorno alle urne. D’altra …" categories="Politica" tags="Antonio Tajani;Forza Italia;Silvio Berlusconi" fingerprint="3ba4f0387b46d74d">
  <main>
    <head rend="h1">Berlusconi, Tajani: “Riabilitazione? L’ex premier non vuole il voto anticipato. Ma il prossimo anno ci sono le europee”</head>
    <graphic src="https://st.ilfattoquotidiano.it/wp-content/uploads/2018/01/29/Berlusconi-Juncker-Tajani-675.jpg"/>
    <p>“<hi rend="#b">Silvio Berlusconi</hi> non vuole il <hi rend="#b">voto anticipato</hi>. Ma il prossimo anno ci sono le <hi rend="#b">Europee</hi>“. A lanciare l’idea di una candidatura dell’ex premier a <hi rend="#b">Bruxelles</hi> è il presidente del <hi rend="#b">Parlamento europeo</hi>, <hi rend="#b">Antonio Tajani</hi>, in un’intervista a <hi rend="#i">Repubblica</hi>. L’esponente di <hi rend="#b">Forza Italia</hi> smentisce che B<ref target="https://www.ilfattoquotidiano.it/2018/03/30/silvio-berlusconi-presentata-listanza-di-riabilitazione-se-accolta-diventera-candidabile-cancellando-la-severino/4261712/">erlusconi abbia chiesto la riabilitazione in vista del ritorno alle urne</ref>. D’altra parte i sondaggi certificano che in caso di voto anticipato </p>
    <p><hi rend="#b">Forza Italia</hi>perderebbe almeno 3 o 4 voti percentuali.</p>
    <p>L’ex presidente del consiglio, <hi rend="#b">condannato in via definitiva</hi> per<hi rend="#b"> frode fiscale</hi> il 1 agosto 2013, è <hi rend="#b">incandidabile</hi> fino al 2019. Un paio di settimane fa, precisamente il 12 marzo scorso, l’istanza di <hi rend="#b">riabilitazione</hi> è stata depositata in cancelleria dagli avvocati <hi rend="#b">Franco Coppi</hi> e <hi rend="#b">Niccolò Ghedini</hi>. Il giudice potrebbe prendersi circa due mesi, questi sono i tempi in media, per decidere. L’udienza in camera di consiglio dovrebbe tenersi nei prossimi mesi, e quasi certamente entro luglio. Nel caso dovesse essere concessa, la riabilitazione cancellerebbe l’<hi rend="#b">incandidabilità</hi>. E per Tajani, dunque, Berlusconi potrebbe pensare a candidarsi al Parlamento europeo.</p>
    <p>“Forza Italia è Berlusconi. E senza<hi rend="#b"> Forza Italia</hi> non si fa alcun governo. Rappresentiamo il <hi rend="#b">14 percento</hi> degli elettori, abbiamo <hi rend="#b">170 parlamentari</hi> e siamo il primo gruppo del <hi rend="#b">centrodestra</hi> al <hi rend="#b">Senato</hi>“, è invece la posizione di Tajani in vista dell’inizio delle <hi rend="#b">consultazioni</hi>. Secondo il presidente del Parlamento europeo bisogna partire “dalla base che hanno scelto gli italiani il 4 marzo. La forza di<hi rend="#b"> maggioranza relativa</hi> è la coalizione di centrodestra. “La <hi rend="#b">presenza</hi> di Forza Italia in un <hi rend="#b">esecutivo</hi> di centrodestra sostenuto da altre forze – aggiunge- è garanzia di credibilità. E la Ue si aspetta da noi un <hi rend="#b">governo stabile</hi>“.</p>
    <p>Sull’ipotetico accordo tra <hi rend="#b">Luigi Di Maio</hi> e <hi rend="#b">Matteo Salvini</hi>, invece, Tajani non crede “che il segretario della Lega voglia <hi rend="#b">rinunciare</hi> al patto con Forza Italia tradendo l’elettorato. Tutti i suoi parlamentari sono eletti anche con i nostri voti, hanno un <hi rend="#b">vincolo</hi> ed escludo che Salvini pensi a un esecutivo tenendoci fuori. Ha vinto insieme la coalizione, non una parte. Nessuno pensi di scegliere i ministri azzurri dall’esterno o selezionare con chi parlare o non parlare di Forza Italia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>