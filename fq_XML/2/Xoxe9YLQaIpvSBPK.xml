<doc sitename="Il Fatto Quotidiano" title="Elezioni, Berlusconi: &quot;Tajani premier? Sarebbe bellissimo. Convinto della vittoria, centrodestra al 45%, FI traino&quot; - Il Fatto Quotidiano" author="F Q" date="2018-01-25" url="https://www.ilfattoquotidiano.it/2018/01/25/elezioni-berlusconi-tajani-premier-sarebbe-bellissimo-convinto-della-vittoria-centrodestra-al-45-fi-traino/4114926/" hostname="ilfattoquotidiano.it" description="“Se fosse possibile avere Tajani sarebbe una bellissima scelta: ha sempre dimostrato lealtà assoluta alle idee di Fi e a Silvio Berlusconi”. Dai microfoni di Rtl 102.5, Silvio Berlusconi ha fatto ufficialmente il nome del presidente del Parlamento Europeo Antonio Tajani come possibile presidente del consiglio in caso di vittoria del centrodestra alle elezioni del 4 …" categories="Elezioni Politiche 2018" tags="Antonio Tajani;Elezioni Politiche;Silvio Berlusconi" fingerprint="bdaa9c41398ef337">
  <main>
    <head rend="h1">Elezioni, Berlusconi: “Tajani premier? Sarebbe bellissimo. Convinto della vittoria, centrodestra al 45%, FI traino”</head>
    <graphic src="https://st.ilfattoquotidiano.it/wp-content/uploads/2017/01/tajani_675.jpg"/>
    <p>“Se fosse possibile avere <hi rend="#b">Tajani</hi> sarebbe una <hi rend="#b">bellissima scelta</hi>: ha sempre dimostrato<hi rend="#b"> lealtà assoluta</hi> alle idee di Fi e a Silvio Berlusconi”. Dai microfoni di <hi rend="#i">Rtl 102.5</hi>, <hi rend="#b">Silvio Berlusconi</hi> ha fatto ufficialmente il nome del presidente del Parlamento Europeo <hi rend="#b">Antonio Tajani</hi> come possibile <hi rend="#b">presidente del consiglio</hi> in caso di vittoria del centrodestra alle elezioni del 4 marzo prossimo. “È una persona molto stimata a livello europeo e sarebbe una perdita per l’Ue. Ma sarebbe l’ideale”. In ogni caso “abbiamo<hi rend="#b"> altre due personalità</hi> in serbo, ma non le dico”, ha aggiunto il leader di <hi rend="#b">Forza Italia</hi>: “Siamo tranquilli. Con <hi rend="#b">Salvini e Meloni</hi> ne abbiamo parlato, ma non abbiamo approfondito”.</p>
    <p>L’ex premier ha rinnovato il suo apprezzamento a Tajani e ha raccontato di aver “seguito tutte le sue prese di posizione negli ultimi tempi,<hi rend="#b"> impeccabili</hi>, e anche il lavoro con me è ideale”. “Abbiamo altre due <hi rend="#b">possibilità</hi> in serbo – dice ancora Silvio Berlusconi – ma non posso” fare i nomi “perché finirebbero nel <hi rend="#b">tritacarne</hi> mediatico”. “Ci sono ancora 40 giorni di <hi rend="#b">campagna elettorale</hi> e credo valga la pena prima di vincere” le elezioni. Ma di questa idea a Tajani “ho detto ripetutamente”. L<ref target="https://www.ilfattoquotidiano.it/2017/11/27/berlusconi-da-fazio-a-che-tempo-che-fa-non-fossi-candidabile-ho-pensato-al-generale-dellarma-gallitelli/4003649/">’ultima ipotesi di candidato premier avanzata da Silvio Berlusconi risale alla fine di novembre, quando aveva fatto un endorsement in tv a favore dell’ex comandante dei Carabinieri Leonardo Gallitelli. </ref></p>
    <p>Tanti i temi trattati nell’intervista, si va dall’immigrazione alla<hi rend="#b"> flat tax</hi> tanto discussa in questi giorni: “I<hi rend="#b"> costi</hi> per flat tax, cancellazione di<hi rend="#b"> Irap</hi>, aumento delle pensioni minime, revisione del sistema pensionistico, reddito di dignità sono di<hi rend="#b"> 100 miliardi</hi> di euro. Le coperture disponibili sono intorno ai 270 miliardi”. E ha poi aggiunto “L’Italia <hi rend="#b">ha bisogno di me</hi> per una grande riforma liberale, sarà <hi rend="#b">la mia ultima sfida</hi> e penso di vincerla – dice Berlusconi – Io <hi rend="#b">non ho ambizioni politiche</hi>, voglio vincere e scegliere il premier e la squadra di governo con i miei alleati”.</p>
    <p>“Noi siamo assolutamente convinti di avere la vittoria in queste elezioni, non avremo bisogno di altri numeri”, perché quelle che il centrodestra avrà saranno “sufficienti per governare. Adesso <hi rend="#b">siamo al 40%</hi>, sono sicuro di portare su <hi rend="#b">Fi</hi> e di<hi rend="#b"> trainare tutto il centrodestra</hi> arrivando al<hi rend="#b"> 45%</hi>” continua l’ex premier che aggiunge anche che, dopo tante ipotesi, oggi potrebbe finalmente arrivare il nome del candidato del centrodestra per la presidenza della<hi rend="#b"> Regione Lazio</hi>. “Credo che la questione la risolveremo entro oggi con gli alleati – afferma l’ex premier – Sceglieremo una persona che saprà dare per 5 anni al Lazio un buon governo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>