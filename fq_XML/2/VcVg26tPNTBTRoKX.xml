<doc sitename="Il Fatto Quotidiano" title="Ruby ter, pm Milano chiedono al gup di processare Berlusconi: &quot;Ha corrotto i testimoni&quot; - Il Fatto Quotidiano" author="F Q" date="2016-12-15" url="http://www.ilfattoquotidiano.it/2016/12/15/ruby-ter-pm-milano-chiedono-al-gup-di-processare-berlusconi-ha-corrotto-test/3262504/" hostname="ilfattoquotidiano.it" description="La Procura di Milano chiede di processare Silvio Berlusconi. Il procuratore aggiunto Pietro Forno e i pm Tiziana Siciliano e Luca Gaglio hanno ribadito, davanti al gup Carlo Ottone De Marchi, la richiesta di rinvio a giudizio per l’ex premier accusato di corruzione in atti giudiziari nel procedimento cosiddetto ‘Ruby ter‘. Oggi l’udienza preliminare a …" categories="Giustizia" tags="Caso Ruby;Milano;Processo Ruby;Silvio Berlusconi" fingerprint="67bbd221be6db61c">
  <main>
    <head rend="h1">Ruby ter, pm Milano chiedono al gup di processare Berlusconi: “Ha corrotto i testimoni”</head>
    <graphic src="https://st.ilfattoquotidiano.it/wp-content/uploads/2016/09/berlusconi675.jpg"/>
    <p>La Procura di Milano chiede di processare <hi rend="#b">Silvio Berlusconi</hi>. Il procuratore aggiunto <hi rend="#b">Pietro Forno</hi> e i pm<hi rend="#b"> Tiziana Siciliano</hi> e <hi rend="#b">Luca Gaglio</hi> hanno ribadito, davanti al gup <hi rend="#b">Carlo Ottone De Marchi</hi>, la richiesta di rinvio a giudizio per l’ex premier accusato di <ref target="http://www.ilfattoquotidiano.it/2015/11/19/ruby-ter-chiesto-rinvio-a-giudizio-per-silvio-berlusconi-e-altre-30-persone/2234138/">corruzione in atti giudiziari nel procedimento cosiddetto ‘ Ruby ter‘</ref>.</p>
    <p>Oggi l’udienza preliminare a carico di Berlusconi è ripartita ‘da zero’. Già lo scorso 29 aprile, infatti, i pm avevano chiesto davanti al gup Marchiondelli di mandare a processo l’ex Cavaliere e gli altri imputati, ma poi lo scorso 3 ottobre la posizione di Berlusconi <ref target="http://www.ilfattoquotidiano.it/2016/10/03/ruby-ter-accolta-richiesta-legittimo-impedimento-per-berlusconi-per-motivi-di-salute-posizione-stralciata/3071739/">era stata stralciata per motivi di salute</ref>. Berlusconi, infatti, aveva in programma un periodo di cure a New York negli Stati Uniti, per problemi cardiaci. Ricovero a cui sono seguiti due controlli al San Raffaele di Milano. </p>
    <p><ref target="http://www.ilfattoquotidiano.it/2016/10/19/ruby-ter-a-giudizio-karima-e-altre-22-persone-posizione-berlusconi-gia-stralciata/3107789/">Il giudice aveva rinviato a giudizio la giovane marocchina e altri 22 imputati</ref>.</p>
    <p>Al centro della vicenda ci sono le presunte false testimonianze rese dalle Olgettine e da altri ospiti delle serate di Arcore. Per il procuratore aggiunto Pietro Forno e i colleghi Tiziana Siciliano e Luca Gaglio, Silvio Berlusconi avrebbe corrotto i suoi ospiti con 10 milioni di euro per spingerli a fare dichiarazioni a lui favorevoli ai processi Ruby e Ruby bis sui <hi rend="#b">festini a luci rosse</hi> a Villa San Martino. La decisione del gup Ottone de Marchi sulla richiesta di mandare a processo Berlusconi arriverà in una delle prossime udienza, ancora da fissare. All’udienza di oggi, infatti, non era presente l’avvocato <hi rend="#b">Franco Coppi</hi>, impegnato a Roma nel processo Mafia Capitale, ma era in aula solamente il suo collega <hi rend="#b">Federico Cecconi</hi>. L’udienza preliminare sarà quindi rinviata per permettere all’avvocato dell’ex premier di prendere la parola in aula prima della decisione del giudice.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>