<doc sitename="Il Fatto Quotidiano" title="Sondaggi, effetto traino sui vincitori: M5s al 35 e Lega al 23,5. Il Pd cade ancora più giù, Forza Italia sprofonda all'11 - Il Fatto Quotidiano" author="F Q" date="2018-03-23" url="https://www.ilfattoquotidiano.it/2018/03/23/sondaggi-effetto-traino-sui-vincitori-m5s-al-35-e-lega-al-235-il-pd-ancora-piu-giu-forza-italia-sprofonda-all11/4246628/" hostname="ilfattoquotidiano.it" description="Mentre i pariti sono alle prese con l’elezione dei presidenti delle Camere, i sondaggi confermano il cosiddetto “effetto traino”. Se si tornasse a votare domani, infati, il Movimento 5 stelle e la Lega aumenterebbero i propri voti, rubandoli in particolare al Pd e a Liberi e Uguali da una parte a Forza Italia dall’altra. Secondo Index Research per Piazzapulita, il Carroccio passerebbe dal 17,4 per cento al 23,5, …" categories="Politica" tags="Elezioni;Elezioni Politiche;Forza Italia;Lega;Liberi e uguali;Luigi di Maio;Matteo Renzi;Matteo Salvini;Movimento 5 Stelle;PD;Silvio Berlusconi;Sondaggi;Sondaggi Elettorali" fingerprint="1fe7a246dd34036f">
  <main>
    <head rend="h1">Sondaggi, effetto traino sui vincitori: M5s al 35 e Lega al 23,5. Il Pd cade ancora più giù, Forza Italia sprofonda all’11</head>
    <graphic src="https://st.ilfattoquotidiano.it/wp-content/uploads/2018/03/23/sondaggi675.jpg"/>
    <p><ref target="https://www.ilfattoquotidiano.it/2018/03/23/elezioni-presidenti-camera-e-senato-diretta-prime-fumate-nere-forza-italia-dal-terzo-scrutinio-votiamo-romani/4245261/">Mentre i pariti sono alle prese con l’elezione dei presidenti delle Camere</ref>, i sondaggi confermano il cosiddetto “effetto traino”. Se si tornasse a votare domani, infati, il <hi rend="#b">Movimento 5 stelle</hi> e la <hi rend="#b">Lega</hi> aumenterebbero i propri voti, rubandoli in particolare al <hi rend="#b">Pd</hi> e a <hi rend="#b">Liberi e Uguali </hi>da una parte a <hi rend="#b">Forza Italia</hi> dall’altra. Secondo <hi rend="#b">Index Research</hi> per <hi rend="#i">Piazzapulita</hi>, il Carroccio passerebbe dal <hi rend="#b">17,4</hi> per cento al <hi rend="#b">23,5, </hi>con un balzo in avanti del 6,1%, mentre il<hi rend="#b"> M5s</hi> dal <hi rend="#b">32,7</hi> per cento al <hi rend="#b">34,9</hi> (più 2,2). In caduta libera <hi rend="#b">Forza Italia</hi>, che passerebbe <hi rend="#b">dal 14 al 10,9</hi>, seguita dal <hi rend="#b">Pd</hi> in ulteriore calo: <hi rend="#b">dal 18,7 al 17,5%</hi>. Male – cioè peggio – andrebbero anche i “piccoli”, come <hi rend="#b">Fratelli d’Italia</hi> e<hi rend="#b"> Liberi e Uguali</hi>. Il partito di <hi rend="#b">Giorg</hi><hi rend="#b">ia Meloni</hi> scenderebbe <hi rend="#b">dal 4,3 al 3,3 per cento</hi>, quindi sul filo della<hi rend="#b"> soglia di sbarramento</hi>. </p>
    <p>
      <graphic src="https://st.ilfattoquotidiano.it/wp-content/uploads/2018/03/23/4-630x345.png"/>
    </p>
    <p>
      <graphic src="https://st.ilfattoquotidiano.it/wp-content/uploads/2018/03/23/5-630x352.png"/>
    </p>
    <p>Se il centrodestra paga dazio a Salvini, nel centrosinistra la flessione non sarebbe solo per il Pd potenziale <hi rend="#b">17,4%</hi>. Non va meglio alle altre forze politiche della coalizione: sommando i loro voti, <hi rend="#b">Insieme, Civica Popolare, +Europa, Svp</hi> raggiungerebbero il 3 (erano al 4,1 per cento il 4 marzo). Infine Liberi e Uguali che passerebbe dal 3,4 delle elezioni del 4 marzo al 2,1, quindi eventualmente fuori dal Parlamento.</p>
    <p>
      <graphic src="https://st.ilfattoquotidiano.it/wp-content/uploads/2018/03/23/3-630x321.png"/>
    </p>
    <p>Le grandi alleanze, in ogni modo, continuano a godere del favore degli elettori. Secondo il <hi rend="#b">59,1 per cento</hi> del campione intervistato da <hi rend="#b">Index Research</hi> i partiti dovrebbero allearsi per raggiungere una <hi rend="#b">maggioranza</hi> in grado di governare. Solo il<hi rend="#b"> 22,6 per cento</hi> suggerisce invece di lavorare ad una <hi rend="#b">nuova legge elettorale</hi> che possa garantire un vincitore alle urne. L’ipotesi preferita dagli intervistati è quella di un<hi rend="#b"> governo M5s-Lega</hi>, scelto dal <hi rend="#b">26,8 per cento</hi>, seguito dall’ipotesi <hi rend="#b">M5s-Pd</hi>. Poco indicata invece, l’idea di <hi rend="#b">tornare a votare</hi> (12,7). Scartata anche l’alleanza <hi rend="#b">centrodestra-Pd</hi> (12).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>