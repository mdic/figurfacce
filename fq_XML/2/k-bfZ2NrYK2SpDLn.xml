<doc sitename="Il Fatto Quotidiano" title="Berlusconi a Bindi: &quot;Si è commossa, non ce lo aspettavamo da un uomo&quot; - Il Fatto Quotidiano" author="F Q" date="2015-02-03" url="http://www.ilfattoquotidiano.it/2015/02/03/mattarella-b-bindi-si-commossa-non-ce-aspettavamo-uomo/1393938/" hostname="ilfattoquotidiano.it" description="Silvio Berlusconi contro Rosi Bindi, ultima puntata. Durante il rinfresco che ha seguito la cerimonia di insediamento di Sergio Mattarella al Quirinale, Renato Brunetta si avvicina con la Presidente dell’Antimafia a Berlusconi. Matteo Renzi, temendo le scintille, si scansa e spiega: “Qui accanto c’è il terzetto Brunetta, Bindi, Berlusconi”. Il colloquio tra i due inizia sotto i migliori …" categories="Speciale Quirinale" tags="Bruno Vespa;Lodo Alfano;Porta a Porta;Quirinale;Rosy Bindi;Sergio Mattarella;Silvio Berlusconi" fingerprint="7dfc5162da6cea3d">
  <main>
    <head rend="h1">Berlusconi a Bindi: “Si è commossa, non ce lo aspettavamo da un uomo”</head>
    <graphic src="https://st.ilfattoquotidiano.it/wp-content/uploads/2015/02/Berlusconi-Bindi-675.jpg"/>
    <p><hi rend="#b">Silvio Berlusconi</hi> contro <hi rend="#b">Rosi Bindi</hi>, ultima puntata. Durante il rinfresco che ha seguito <ref target="http://www.ilfattoquotidiano.it/2015/02/03/giuramento-mattarella-presidente-montecitorio-larbitro-essere-imparziale-diretta/1392306/">la cerimonia di insediamento di Sergio Mattarella al Quirinale</ref>, </p>
    <p><hi rend="#b">Renato Brunetta</hi>si avvicina con la Presidente dell’Antimafia a Berlusconi.</p>
    <p><hi rend="#b">Matteo Renzi</hi>, temendo le scintille, si scansa e spiega: “Qui accanto c’è il terzetto Brunetta, Bindi, Berlusconi”. Il colloquio tra i due inizia sotto i migliori auspici ma il Cavaliere non resiste: “Ho visto che ha versato</p>
    <p><hi rend="#b">lacrime di commozione</hi>. Non ci aspettavamo da</p>
    <p><hi rend="#b">un uomo</hi>, pardon da una donna, come Bindi, tante lacrime”. Pronta la replica della Bindi: “E io mi aspettavo da lei che fosse diventato un po’ più galante…”. Berlusconi sorride e si porge verso di lei per un</p>
    <p><hi rend="#b">baciamano</hi>: “Signora, io sono sempre galante…”.</p>
    <p>Lo scontro a distanza tra l’ex premier e l’esponente del Pd va avanti da tempo. Il<hi rend="#b"> 7 ottobre del 2009</hi> si disputò un’epico scontro tra i due. Bindi sedeva sulle poltroncine bianche nello studio di <hi rend="#i">Porta a Porta</hi> e discuteva con <hi rend="#b">Bruno Vespa</hi> della sentenza con la quale la Corte Costituzionale aveva bocciato il <hi rend="#b">Lodo Alfano</hi>. Al telefono Berlusconi spiega che il presidente della Repubblica, <hi rend="#b">Giorgio Napolitano</hi>, “aveva garantito con la sua firma che questa legge sarebbe stata approvata” e che “data la sua notoria influenza sui <hi rend="#b">giudici di sinistra</hi>“, sarebbe stato sufficiente “che il capo dello Stato intervenisse con la sua nota influenza di tutti i capi dello Stato sui componenti della Corte» e ci sarebbe stato un voto favorevole sul lodo Alfano. Parole che innescavano la reazione dell’allora vicepresidente della Camera. Influenza “Su che cosa?”, domandava la Bindi, che poi alzava la voce: “No, non è possibile. Queste sono <hi rend="#b">affermazioni gravissime</hi>“. “Sento parlare la signora Rosy Bindi – replica il premier – è sempre <hi rend="#b">più bella che intelligente</hi>“.</p>
    <p>L’ex Cavaliere è in forma. Lo dimostra la <hi rend="#b">barzelletta</hi> raccontata durante il ricevimento al Colle. “Un siciliano viene fermato per dei controlli. ‘Cos’hai nella borsa?’, gli viene chiesto. ‘Una <hi rend="#b">calcolatrice</hi>‘, è la risposta. Ma dentro la borsa viene trovata una <hi rend="#b">lupara</hi>. ‘Ebbè, noi i conti li facciamo così…”., racconta gigioneggiando il Cav, che subito dopo rivela: la storiella “l’ha raccontata ieri sera <hi rend="#b">Bossi</hi> che ha una moglie siciliana”.</p>
    <p>La prima soddisfazione di giornata l’ex Cavaliere l’aveva data ai suoi fan, ma anche ai suoi detrattori, subito dopo il discorso tenuto da Sergio Mattarella dinanzi alle Camere riunite. <ref target="http://www.ilfattoquotidiano.it/2015/02/03/berlusconi-mattarella-bella-immagine-coi-suoi-capelli-bianchi/1393173/">“Non lo conosco personalmente – ha detto Berlusconi del nuovo capo dello Stato – ma mi sembra una brava persona. Mattarella ha una bella immagine, con quei capelli bianchi ed è conciso, che non guasta”</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>