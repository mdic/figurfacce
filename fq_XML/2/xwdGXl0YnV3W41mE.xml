<doc sitename="Il Fatto Quotidiano" title="Berlusconi ci riprova: &quot;Serve una nuova moneta nazionale da affiancare all'euro&quot; - Il Fatto Quotidiano" author="F Q" date="2017-02-27" url="http://www.ilfattoquotidiano.it/2017/02/27/berlusconi-ci-riprova-serve-una-nuova-moneta-nazionale-da-affiancare-alleuro/3419833/" hostname="ilfattoquotidiano.it" description="Quando le idee scarseggiano meglio aprire il cassetto e cercarne qualcuna tra quelle vecchie rimaste inutilizzate, come Matteo Renzi sa bene. “Serve una nuova moneta per riprenderci la sovranità monetaria. Conservare l’euro per le importazioni e le esportazioni e con una nuova moneta interna provvedere a tutti i pagamenti dello Stato per aiutare chi è …" categories="Politica" tags="Euro;Moneta Unica;Politica Monetaria;Silvio Berlusconi;Unione Europea" fingerprint="6f8f224ed1289184">
  <main>
    <head rend="h1">Berlusconi ci riprova: “Serve una nuova moneta nazionale da affiancare all’euro”</head>
    <graphic src="https://st.ilfattoquotidiano.it/wp-content/uploads/2017/02/Silvio-Berlusconi-675-2.jpg"/>
    <p>Quando le <hi rend="#b">idee</hi> scarseggiano <ref target="http://www.ilfattoquotidiano.it/2017/02/26/pd-il-nuovo-renzi-lancia-il-lavoro-di-cittadinanza-ma-copia-unidea-di-berlusconi-di-due-settimane-fa/3417336/">meglio aprire il cassetto e cercarne qualcuna tra quelle vecchie rimaste inutilizzate, come Matteo Renzi sa bene</ref>. “Serve una </p>
    <p><hi rend="#b">nuova moneta</hi>per riprenderci la sovranità monetaria.</p>
    <p><hi rend="#b">Conservare l’euro</hi>per le importazioni e le esportazioni e con una nuova moneta interna provvedere a tutti i</p>
    <p><hi rend="#b">pagamenti</hi>dello Stato per aiutare chi è rimasto indietro. Sono assolutamente convinto di questa soluzione”. Parola di</p>
    <p><hi rend="#b">Silvio Berlusconi</hi>, intervenuto in mattinata nel corso della trasmissione</p>
    <p><hi rend="#i">Notizie Oggi</hi>, in onda su</p>
    <p><hi rend="#i">Canale Italia</hi>.</p>
    <p>Un’idea che il presidente di <hi rend="#b">Forza Italia</hi> aveva già lanciato almeno <hi rend="#b">5 volte</hi> nel corso degli ultimi tre anni. “Abbiamo le nostre idee sull’euro e le presenteremo: per esempio, creare una seconda moneta, recuperando parte della nostra <hi rend="#b">sovranità monetaria</hi> – concionava l’ex premier il <hi rend="#b">29 novembre 2014</hi>, in collegamento telefonico con un’iniziativa del <hi rend="#i">No tax day</hi> a Roma – una seconda moneta che possa essere <hi rend="#b">stampata da noi</hi> e messa sul mercato che poi valuterà il cambio con l’euro. Una cosa che si può fare”.</p>
    <p>Un mese più tardi Silvio tornava sull’argomento: “La <hi rend="#b">Bce</hi> deve garantire i <hi rend="#b">debiti</hi> degli Stati sovrani europei come la Grecia e <hi rend="#b">stampare moneta</hi>. – argomentava il <hi rend="#b">29 dicembre</hi> intervenendo al telefono ad un appuntamento elettorale promosso a San Vitaliano da un deputato di FI – da parte nostra dobbiamo recuperare sovranità monetaria con una moneta nazionale il cui <hi rend="#b">cambio con l’euro</hi> deve essere deciso dal mercato. Si tratta di una misura fondamentale per la crescita e per uscire dalla crisi”.</p>
    <p>Un vero pallino quella della seconda moneta, per Berlusconi. Che il <hi rend="#b">16 ottobre 2015</hi> tornava a perorarne la bontà: “Io ricordo, dopo la seconda guerra mondiale, che c’era in Italia una seconda moneta che è rimasta di fianco alla lira dal ’43 al ’53 – ricordava Io non dico di uscire dall’euro, ma non ho trovato nessuna norma nei trattati Ue che vieti l’adozione di una moneta nazionale e noi abbiamo già un nome: si chiama <hi rend="#b">lira</hi>, il cambio lo da il mercato con l’euro, perché non fare una prova?”.</p>
    <p>Il <hi rend="#b">27 maggio 2016</hi>, poi, il leader azzurro tornava a difendere l’idea, proposta da <hi rend="#b">Virginia Raggi</hi> lanciata nella sua corsa verso il Campidoglio: “L’ipotesi di una moneta<lb/> complementare fu una <hi rend="#b">mia idea</hi> e la rivendico ma se c’è il controllo di Bankitalia, altrimenti cosa facciamo usiamo le <hi rend="#b">conchiglie</hi> raccolte ad <hi rend="#b">Ostia</hi> e <hi rend="#b">Fregene</hi> oppure una <hi rend="#b">banconota dorata</hi> con la faccia barbuta di Grillo? Battere moneta non è prerogativa dei sindaci, ma degli Stati sovrani”.</p>
    <p>Quindi l’ultimo appello affidato alle pagine del libro che Bruno Vespa dà alle stampe alla fine di ogni anno: “Dobbiamo agire su due fronti – dice Berlusconi al giornalista autore di <hi rend="#i">C’eravamo tanto amati. Amore e politica. Miti e riti. Una storia del costume italiano</hi>, uscito il <hi rend="#b">4 novembre</hi> – da un lato rendere l’euro competitivo con le altre principali valute, dall’altro affiancarlo a una moneta nazionale <hi rend="#b">aggiuntiva</hi>“.</p>
    <p>Parlando della scissione nel <hi rend="#b">Partito democratico</hi> su Canale Italia, poi, il presidente di FI è andato all’attacco (“E’ una guerra che sta lacerando il Pd che ormai sembra un contenitore vuoto. Renzi ha commesso degli errori, soprattutto di <hi rend="#b">arroganza</hi> e inaffidabilità, ma il resto del suo partito sta usando gli stessi metodi ma senza il suo carisma”) ed è tornato a indicare un nome in grado di unire il centrodestra: “Se Berlusconi non potrà tornare in campo – ha premesso l’ex premier – il centrodestra dovrà trovare qualcuno al suo interno. Il governatore del Veneto <hi rend="#b">Luca Zaia</hi> si sta comportando molto bene. Dico Zaia o qualcun altro in grado di emergere e convincere tutti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>