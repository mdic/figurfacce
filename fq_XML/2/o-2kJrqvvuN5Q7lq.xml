<doc sitename="Il Fatto Quotidiano" title="Forza Italia, Bondi si 'dimette' da tesoriere: al suo posto Maria Rosaria Rossi - Il Fatto Quotidiano" author="RQuotidiano" date="2014-05-20" url="http://www.ilfattoquotidiano.it/2014/05/20/forza-italia-bondi-si-dimette-da-tesoriere-al-suo-posto-maria-rosaria-rossi/992655/" hostname="ilfattoquotidiano.it" description="A chi mette in dubbio la sua fedeltà al Cavaliere e al partito, continua a ripetere che non abbandonerà “mai Berlusconi e Forza Italia“. Nel frattempo, però, Sandro Bondi ha ‘ratificato’ le sue dimissioni da tesoriere cedendo il testimone alla fedelissima dell’ex premier Maria Rosaria Rossi, responsabilità condivisa con Silvio Berlusconi. Tutto è avvenuto durante la riunione del comitato di …" categories="Politica" tags="Arcore;Forza Italia;Maria Rosaria Rossi;Palazzo Grazioli;Paolo Bonaiuti;Sandro Bondi;Silvio Berlusconi" fingerprint="36879264585cc30c">
  <main>
    <head rend="h1">Forza Italia, Bondi si ‘dimette’ da tesoriere: al suo posto Maria Rosaria Rossi</head>
    <graphic src="https://st.ilfattoquotidiano.it/wp-content/uploads/2014/05/bondi-rossi-640.jpg" alt="Sandro Bondi"/>
    <p>A chi mette in dubbio la sua fedeltà al <hi rend="#b">Cavaliere</hi> e al partito, continua a ripetere che non abbandonerà “mai <hi rend="#b">Berlusconi</hi> e <hi rend="#b">Forza Italia</hi>“. Nel frattempo, però, <hi rend="#b">Sandro Bondi </hi>ha ‘ratificato’ le sue dimissioni da tesoriere cedendo il testimone alla fedelissima dell’ex premier <hi rend="#b">Maria Rosaria Rossi</hi>, responsabilità condivisa con<hi rend="#b"> Silvio Berlusconi</hi>. Tutto è avvenuto durante la riunione del comitato di presidenza forzista a<hi rend="#b"> Palazzo Grazioli</hi> alla presenza dell’ex premier. Il leader di Forza Italia le avrebbe chiesto la disponibilità a svolgere il ruolo di amministratore straordinario, a maggior ragione per il fatto che lei è una presenza fissa a palazzo <hi rend="#b">Grazioli</hi> ed <hi rend="#b">Arcore</hi> e questo rende più agevole e veloce la trasmissione dei documenti riguardanti la gestione del partito. Soddisfatto della decisione<hi rend="#b"> Giovanni Toti</hi>, consigliere politico di Fi, che su twitter scrive: “Complimenti!! Un’ottima scelta. Buon lavoro Maria Rosaria. Il rinnovamento continua…e grazie di cuore a Sandro per il lavoro fatto”.</p>
    <p>Bondi, però, ha precisato che l’avvicendamento era una cosa già prevista da tempo, non ha <hi rend="#b">nessun significato politico</hi> e non implica “nessun disimpegno da parte mia”. Da <hi rend="#b">via del Plebiscito</hi> rassicurano dunque che non ci sarà nessun <ref target="http://www.ilfattoquotidiano.it/2014/04/13/paolo-bonaiuti-ufficializza-laddio-a-berlusconi-lascio-forza-italia-rimango-nel-centrodestra/950205/">nuovo caso Bonaiuti, riferendosi all’addio dell’ex portavoce del leader di Fi che ad aprile ha deciso di lasciare il partito</ref>. L’ex ministro dei</p>
    <p><hi rend="#b">Beni culturali</hi>, dice, resterà fedele alla parola data: continuerà, cioè, a lavorare nell’interesse di</p>
    <p><hi rend="#b">Forza Italia</hi>. Un partito che, però, ritiene abbia fallito e dove tutto è “affidato più ancora che nel passato al carisma di</p>
    <p><hi rend="#b">Berlusconi</hi>”. Tutte considerazioni che Bondi aveva fatto apertamente il mese scorso, quando in una lettera a</p>
    <p><hi rend="#i">La Stampa</hi>, oltre a denunciare la crisi di identità del centrodestra, invitava</p>
    <p><hi rend="#b">Berlusconi</hi>a dire “chiaramente che se Renzi farà delle cose giuste lo sosterrà e che lo criticherà o lo avverserà con fermezza solo se non manterrà fede alle sue promesse di cambiamento e di modernizzazione dell’</p>
    <p><hi rend="#b">Italia</hi>”.</p>
    <p>A meno tre giorni dal voto finale delle <hi rend="#b">europee</hi>, dunque, spetterà ad una fedelissima del Cavaliere gestire le casse del partito in qualità di amministratore straordinario. Lei, riferiscono, avrà il potere di firma, sotto la supervisione del Cavaliere. A dimostrazione che il ‘cambio di guardia’ alla guida delle casse azzurre non sia stato traumatico, racconta chi era presente al vertice di questo pomeriggio con l’ex Cavaliere, la Rossi è stata nominata all’unanimità, con tanto di applauso finale. Al passaggio di consegne, come viene definito nell’entourage forzista il ‘cambio’ alla gestione del tesoretto forzista, c’erano tra gli altri, <hi rend="#b">Sestino Giacomoni</hi>, <hi rend="#b">Rocco Crimi</hi>, tesoriere (insieme a <hi rend="#b">Maurizio Bianconi</hi>) dell’ex Pdl, <hi rend="#b">Denis Verdini</hi>, <hi rend="#b">Giovanni Toti</hi>, <hi rend="#b">Antonio Tajani </hi>e<hi rend="#b"> Deborah Bergamini</hi>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>