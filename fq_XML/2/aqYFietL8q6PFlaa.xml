<doc sitename="Il Fatto Quotidiano" title="Elezioni 2018, sì di Bonino e Lorenzin a larghe intese con Berlusconi. E ok a un Gentiloni bis 'contro i populismi' - Il Fatto Quotidiano" author="F Q" date="2018-02-20" url="https://www.ilfattoquotidiano.it/2018/02/20/elezioni-2018-bonino-e-lorenzin-si-a-gentiloni-bis-contro-i-populismi-larghe-intese-con-berlusconi-non-e-scandalo/4175075/" hostname="ilfattoquotidiano.it" description="I sondaggi e la logica lo dicono da tempo. Ora cominciano a parlarne apertamente anche quelli che ne saranno i sicuri protagonisti. Le larghe intese sono lo scenario cui l’Italia si troverà di fronte nel caso in cui il voto del 4 marzo non consegnerà al Paese una maggioranza in grado di dar vita a …" categories="Elezioni Politiche 2018" tags="Beatrice Lorenzin;Emma Bonino;Forza Italia;Governo di Larghe Intese;PD;Silvio Berlusconi" fingerprint="6de1e65579a29f29">
  <main>
    <head rend="h1">Elezioni 2018, sì di Bonino e Lorenzin a larghe intese con Berlusconi. E ok a un Gentiloni bis ‘contro i populismi’</head>
    <graphic src="https://st.ilfattoquotidiano.it/wp-content/uploads/2018/02/20/Bonino-Lorenzin-675.jpg"/>
    <p>I sondaggi e la logica lo dicono da tempo. Ora cominciano a parlarne apertamente anche quelli che ne saranno i sicuri protagonisti. Le <hi rend="#b">larghe intese</hi> sono lo scenario cui l’Italia si troverà di fronte nel caso in cui il voto del <hi rend="#b">4 marzo</hi> non consegnerà al Paese una <hi rend="#b">maggioranza</hi> in grado di dar vita a un <hi rend="#b">governo</hi>. Matteo Renzi e Silvio Berlusconi negano, ma tra le file del centrosinistra sono sempre di più quelli che aprono a quella che somiglia sempre meno a un’ipotesi. <hi rend="#b">Emma Bonino</hi> e <hi rend="#b">Beatrice Lorenzin</hi>, ad esempio, si dicono favorevoli a un governo <hi rend="#b">Gentiloni bis</hi>. Ma oltre al semplice endorsement al presidente del Consiglio uscente la leader di <hi rend="#i">Più Europa</hi> e la front runner di Civica Popolare confermano la disponibilità a far parte di una maggioranza all’insegna di quello che i tedeschi chiamano <hi rend="#i">Grosse Koalition</hi>.</p>
    <p>“In questi 5 anni, il centrosinistra ha dimostrato di essere la coalizione della <hi rend="#b">responsabilità</hi> che si è contrapposta al fronte dell’irrazionalità alimentato dalla Lega e dal M5S – dice al <hi rend="#i">Corriere della Sera</hi> il ministro della Salute – per questo siamo fortemente favorevoli a un Gentiloni bis”. Alla domanda se ritiene possibile un’intesa con Forza Italia qualora vi fossero i numeri, Lorenzin risponde: “Il centrosinistra ha l’ambizione di governare con una maggioranza autonoma anche perché abbiamo di fronte un centrodestra che cede alla deriva lepenista e antiscientifica di Salvini. Ma c’è di più. Perché un governo M5S-Lega non è più fantascienza”. L’ipotesi delle larghe intese con <hi rend="#b">Forza Italia</hi>, dunque, “con il proporzionale <hi rend="#b">non sarebbe uno scandalo</hi>“.</p>
    <p>Anche la storia <hi rend="#b">esponente</hi><hi rend="#b">radicale</hi> parte confermando la propria fiducia a <hi rend="#b">Paolo Gentiloni</hi>: “Penso che dopo tre anni in cui abbiamo rottamato, a parole o nei fatti quasi tutto, l’Italia abbia bisogno di essere rassicurata. E Gentiloni è un premier che potrebbe restare”, spiega la Bonino a <hi rend="#i">La Stampa</hi>, dando per scontato che un governo di larghe intese sia uno scenario possibile in cui, aggiunge la leader di <hi rend="#i">Più Europa</hi>, “non vedo bene i populisti, i violenti e il blocco sovranista, da Fratelli d’Italia alla Lega. Ma anche il M5S il cui leader, Di Maio, ha opinioni ‘geografiche’: cambiano a seconda di dove parla”. La Bonino, invece, alle grandi coalizioni parla chiaro da tempo. E dice sempre la stessa cosa: “Quello che sarà più importante è portare avanti una miniripresa e non essere lasciati fuori dall’accordo franco-tedesco. Se per questo obbiettivo serve un governo di larghe intese, <hi rend="#b">allora ben venga</hi>“, spiegava il <hi rend="#b">23 gennaio</hi> a <hi rend="#i">L’Aria che tira</hi>, su La7.</p>
    <quote><ref>#Bonino</ref>e<ref>#Lorenzin</ref>, alleate del Partito Democratico, vogliono le larghe intese. E<ref>#Renzi</ref>tace. Quello al<ref>#Pd</ref>e ai suoi alleati è il voto utile per riabilitare<ref>#Berlusconi</ref><p>— laura boldrini (@lauraboldrini)</p><ref>20 febbraio 2018</ref></quote>
    <p>“Tra un appello al voto utile e un invito a turarsi il naso – commenta<hi rend="#b"> Pippo Civati</hi> – si scopre che il progetto delle larghe intese, se proprio così vogliamo definirle, è ormai una certezza. Le alleate del Pd, <hi rend="#b">Emma Bonino</hi> e <hi rend="#b">Beatrice Lorenzin</hi>, sono in disaccordo su tutto: dalla gestione dei migranti ai diritti civili. Ma su un punto vanno a braccetto: l’accordo post elettorale con Forza Italia”. “I vertici del Pd – aggiunge Civati – ripetono la colossale sciocchezza che il voto a LeU è un voto alla Lega. Un ragionamento singolare da parte di chi ha favorito la resurrezione politica dell’asse Forza Italia-Lega, facendo maldestre politiche di destra. Tanto che ora gli elettori, stando ai sondaggi, tendono a preferire la destra originale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>