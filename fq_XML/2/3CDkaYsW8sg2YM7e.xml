<doc sitename="Il Fatto Quotidiano" title="Clemente Mastella fonda nuovo partito: il quinto in 20 anni. &quot;Guardo realtà locali&quot; - Il Fatto Quotidiano" author="Giuseppe Alberto Falci" date="2015-01-19" url="http://www.ilfattoquotidiano.it/2015/01/19/clemente-mastella-fonda-partito-in-20-anni-guardo-realta-locali/1350150/" hostname="ilfattoquotidiano.it" description="Clemente Mastella ci riprova con un nuovo partito: i Popolari del sud. Dopo le indiscrezioni circolate per settimane l’ex ministro della Giustizia ha presentato il suo movimento politico con il quale è pronto a partecipare alle elezioni regionali di maggio in Campania, a sostegno del candidato governatore di Fi, Stefano Caldoro, quindi all’interno del centrodestra. …" categories="Politica" tags="Clemente Mastella;Francesco Cossiga;Massimo D’Alema;Pier Ferdinando Casini;Silvio Berlusconi" fingerprint="2a89103c15ce5125">
  <main>
    <head rend="h1">Clemente Mastella fonda nuovo partito: il quinto in 20 anni. “Guardo realtà locali”</head>
    <graphic src="https://st.ilfattoquotidiano.it/wp-content/uploads/2015/01/clemente-mastella-675.jpg"/>
    <p><hi rend="#b">Clemente Mastella</hi> ci riprova con un nuovo partito: i <hi rend="#b">Popolari del sud</hi>. Dopo le indiscrezioni circolate per settimane l’ex ministro della Giustizia ha presentato il suo movimento politico con il quale è pronto a partecipare alle elezioni regionali di maggio in <hi rend="#b">Campania</hi>, a sostegno del candidato governatore di Fi, <hi rend="#b">Stefano Caldoro</hi>, quindi all’interno del centrodestra. Nell’arco di un ventennio l’<hi rend="#b">ex Guardasigilli</hi> ha messo la firma alla fondazione di cinque partiti. Infatti, attraversare la Seconda Repubblica seguendo le tracce di Mastella significa passare dal <hi rend="#b">Ccd</hi> (Centro cristiano democratico) al <hi rend="#b">Cdr</hi> (Cristiani democratici per la Repubblica), dall’<hi rend="#b">Udr</hi> (Unione democratica per la Repubblica) all’<hi rend="#b">Udeur</hi> (Unione dei democratici europei). Un continuo pellegrinaggio tra centro, destra e sinistra. E per finire l’ultima creatura, i Popolari del Sud. Perché oggi “si avverte l’esigenza di un<hi rend="#b"> partito territoriale</hi> che dialoghi con la gente e che rappresenti un punto di riferimento certo nella crisi dei <hi rend="#b">partiti</hi>”.</p>
    <p>Sabato a <hi rend="#b">Benevento</hi>, nella sede del nuovo partito c’erano la moglie<hi rend="#b"> Sandra Lonardo</hi>, l’assessore regionale al Commercio e all’artigianato <hi rend="#b">Vittorio Fucci</hi>, l’ex eurodeputato di Forza Italia <hi rend="#b">Giuseppe Gargani</hi>, più una quindicina di sindaci del <hi rend="#b">Sannio</hi> che lo seguono in ogni suo spostamento. Ci teneva un sacco, Mastella, a presentare il nuovo progetto politico. Per lui fare politica è tessere rapporti, costruire <hi rend="#b">alleanze</hi>, allacciare nuove amicizie. E “mai stare fermi”. Non perdendo di vista la realtà locale: “Prima che ai <hi rend="#b">mercati internazionali</hi> – ha giurato in più occasioni – io guardo alle <hi rend="#b">realtà locali</hi>”.</p>
    <p>Da <hi rend="#b">Ceppoloni</hi> fino a Roma la carriera politica di Clemente Mastella accompagna le sorti della Prima e della<hi rend="#b"> Seconda Repubblica</hi>. Il battesimo della prima creatura, il Ccd, risale al collasso della Prima Repubblica, ed è un contenitore che traghetta gli ex democristiani verso la galassia di <hi rend="#b">Silvio Berlusconi</hi>. Dura pochissimo, però, la liason con <hi rend="#b">Pierferdinando Casini</hi>, anche lui fondatore del Ccd. Perché nell’aprile del 1998 Mastella si propone come socio-fondatore della nuova creatura di <hi rend="#b">Francesco Cossiga</hi>, l’Udr, lo stesso che trascinerà, per la prima volta nella storia della Repubblica italiana, un ex comunista come <hi rend="#b">Massimo D’Alema</hi> a Palazzo Chigi. Nasce così l’Udr, “un soggetto politico autonomo, di centro, alternativo alla sinistra di governo e distinto e distante dalla destra”. Memorabile fu il suo racconto all’indomani della scissione dall’amico Casini: “Ho fatto una cosa <hi rend="#b">incredibile</hi>: ho isolato Casini, ci uniremo al Cdu e ora quello che rimane è solo un piccolo striminzito Ccd”.</p>
    <p>Dopo circa un anno il progetto iniziale si trasforma in Udeur (<hi rend="#b">Unione democratici per l’Europa</hi>) che diventa una sorta di vagone per scontenti, sempre di matrice democristiana, nel lungo convoglio dell’<hi rend="#b">Ulivo</hi> prima, e dell’<hi rend="#b">Unione</hi> dopo. I voti raggranellati nelle regioni del sud consentiranno all’Udeur di essere l’ago della bilancio dell’ultimo governo di <hi rend="#b">Romano Prodi</hi>. Il quale, anche in virtù dei numeri risicati in Parlamento, gli affiderà il ministero della Giustizia. Ma nel bel mezzo dell’esperienza da Guardasigilli Mastella viene travolto da un’<hi rend="#b">inchiesta giudiziaria</hi> che porta alla sua uscita di scena e alla fine del governo Prodi. A questo punto quale strada gli rimane? Ritornare fra le braccia di Silvio Berlusconi, il quale lo premierà con un seggio a <hi rend="#b">Strasburgo</hi> in quota Pdl. Ma con il centrodestra i rapporti non sono idilliaci. Dunque, matura l’idea di fondare un nuovo partito: i Popolari del sud. E chissà se l’ultima creatura di Clemente Mastella non serva a compiere l’ennesima piroetta della carriera. Di nuovo a <hi rend="#b">sinistra</hi>?</p>
    <p>
      <hi rend="#b">Twitter: @GiuseppeFalci</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>