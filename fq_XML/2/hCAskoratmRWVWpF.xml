<doc sitename="Il Fatto Quotidiano" title="Ruby ter, &quot;sono 13 le ragazze pagate da Berlusconi almeno fino a novembre&quot;. La testimonianza del ragionier Spinelli - Il Fatto Quotidiano" author="F Q" date="2017-01-27" url="http://www.ilfattoquotidiano.it/2017/01/27/ruby-ter-sono-13-le-ragazze-pagate-da-berlusconi-almeno-fino-a-novembre-la-testimonianza-del-ragionier-spinelli/3344955/" hostname="ilfattoquotidiano.it" description="Non sono solo quattro, ma 13 le “olgettine” che Silvio Berlusconi, secondo la Procura di Milano, ha continuato a retribuire fino a novembre 2016, cosa che è costata al leader di Forza Italia una nuova iscrizione nel registro degli indagati, sempre con l’accusa di corruzione in atti giudiziari, la stessa che ha provocato l’avvio del …" categories="Giustizia" tags="Procura di Roma;Ruby;Silvio Berlusconi" fingerprint="6da39201b227e422">
  <main>
    <head rend="h1">Ruby ter, “sono 13 le ragazze pagate da Berlusconi almeno fino a novembre”. La testimonianza del ragionier Spinelli</head>
    <graphic src="https://st.ilfattoquotidiano.it/wp-content/uploads/2016/12/berlusconi-675-2.jpg"/>
    <p>Non sono solo quattro, ma 13 le “<hi rend="#b">olgettine</hi>” che Silvio Berlusconi, secondo la <hi rend="#b">Procura di Milano</hi>, ha continuato a retribuire fino a novembre 2016, cosa che è <ref target="http://www.ilfattoquotidiano.it/2017/01/26/ruby-ter-nuove-contestazioni-a-silvio-berlusconi-pagamenti-a-quattro-ragazze/3343199/">costata al leader di Forza Italia una nuova iscrizione nel registro degli indagati</ref>, sempre con l’accusa di <hi rend="#b">corruzione in atti giudiziari</hi>, la stessa che ha provocato l’avvio del procedimento “<hi rend="#b">Ruby ter</hi>” nei suoi confronti.</p>
    <p>A quanto trapela, a snocciolare davanti ai pm <hi rend="#b">Tiziana Siciliano</hi> e <hi rend="#b">Luca Gaglio</hi> i nomi delle ulteriori beneficiate dopo l’inizio dell’indagine contro Berlusconi è stato <hi rend="#b">Giuseppe Spinelli</hi>, ragioniere di fiducia dell’ex presidente del consiglio e – come emerso dal processo Ruby uno – ufficiale pagatore delle ragazze invitate alle “cene eleganti” di Arcore.</p>
    <p>Spinelli ha raccontato di avere effettuato versamenti fino al novembre scorso, su indicazione dell’ex Cavaliere, a Giovanna Rigato, Elisa Toti, Aris Espinosa, Miriam Loddo, Ioana Visan, Silvia Trevaini, Ioana Claudia Amarghiolae, a una delle gemelle De Vivo, Manuela Ferrera, Barbara Guerra, Alessandra Sorcinelli, Iris Berardi, Raissa Skorkina. Tutte sono imputate o indagate nel procedimento Ruby ter, nato dopo l’assoluzione definitiva di Silvio Berlusconi dal procedimento principale con l’accusa per quest’ultimo di aver pagato molte delle testimoni affinché rendessero in aula testimonianze a lui favorevoli sulla natura dei festini di Arcore. Le cifre che hanno ricevuto, a quanto emerge, si aggirano sui <hi rend="#b">2500 euro mensili</hi>, a cui si aggiungono bonus fino a 15mila euro. Il ragionier Spinelli ha riferito magistrati che Berlusconi non aiuta solo queste ragazze, ma anche altre.</p>
    <p>Spinelli avrebbe chiesto, a un certo punto, a Berlusconi anche un periodo di “pausa” sulle consegne.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>