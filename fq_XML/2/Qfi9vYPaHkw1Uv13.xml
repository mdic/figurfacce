<doc sitename="Il Fatto Quotidiano" title="Elezioni, Berlusconi affaticato dallo stress per le liste sospende la campagna elettorale. Lui: &quot;Sto benissimo&quot; - Il Fatto Quotidiano" author="F Q" date="2018-01-31" url="https://www.ilfattoquotidiano.it/2018/01/31/elezioni-berlusconi-affaticato-dallo-stress-per-le-liste-sospende-la-campagna-elettorale-lui-sto-benissimo/4129345/" hostname="ilfattoquotidiano.it" description="Silvio Berlusconi sospende momentaneamente la campagna elettorale. Il motivo? L’anziano leader è affaticato e soggetto a sbalzi di pressione. A riferirlo è Repubblica che racconta di come lo staff dell’ex presidente del Consiglio sia stato costretto a cancellare anche la sua partecipazione di stasera a Porta a Porta. Secondo il sito del quotidiano diretto da Mario Calabresi, in queste ore ad …" categories="Elezioni Politiche 2018" tags="Elezioni;Silvio Berlusconi" fingerprint="fffa527d3117870f">
  <main>
    <head rend="h1">Elezioni, Berlusconi affaticato dallo stress per le liste sospende la campagna elettorale. Lui: “Sto benissimo”</head>
    <graphic src="https://st.ilfattoquotidiano.it/wp-content/uploads/2017/12/28/berlusconi-1-675.jpg"/>
    <p><hi rend="#b">Silvio Berlusconi</hi> sospende momentaneamente la campagna elettorale. Il motivo? L’<hi rend="#b">anziano</hi> leader è <hi rend="#b">affaticato</hi> e soggetto a <hi rend="#b">sbalzi di pressione</hi>. A riferirlo è <hi rend="#i">Repubblica </hi>che racconta di come lo staff dell’ex presidente del Consiglio sia stato costretto a <hi rend="#b">cancellare</hi> anche la sua partecipazione di stasera a <hi rend="#i">Porta a Porta</hi>. Secondo il sito del quotidiano diretto da Mario Calabresi, in queste ore ad <hi rend="#b">Arcore</hi> i medici stanno addirittura valutando il <hi rend="#b">ricovero</hi> dell’ex cavaliere. Il diretto interessato, però, <hi rend="#b">smentisce</hi>. E al telefono con l’agenzia <hi rend="#i">Ansa </hi>dice da villa <hi rend="#b">San Martino</hi>: “Sto benissimo”. Poi, raggiunto sempre al telefono dal <hi rend="#i">Corriere della Sera</hi>, rilancia: “Il nonno sta benissimo! E farà vedere <hi rend="#b">i sorci verdi a tutti</hi>!”</p>
    <p>Quindi la terza dichiarazione, affidata a Matrix che la manderà in onda in serata ma la diffonde subito dopo la notizia sulle cattive condizioni di salute dell’ex premier: “Mi spiace di deludere i nostri competitori – le parole di Berlusconi – ma io sto bene davvero e mi sono preso<hi rend="#b"> due giorni di sosta</hi>, dopo 5 giorni da 17 ore al giorno di lavoro per la composizione delle liste elettorali. Giorni difficili <hi rend="#b">stressanti</hi> e <hi rend="#b">dolorosi</hi>, ma adesso riprendiamo la campagna elettorale. Giorni pieni di <hi rend="#b">tensioni</hi>, di dubbi, <hi rend="#b">ripensamenti</hi> e decisioni difficili, con il dispiacere, il dolore di dover deludere tante aspettative”</p>
    <p>Era stata proprio la stessa trasmissione di Canale 5 l’ultima alla quale aveva partecipato l’ex cavaliere. Domenica scorsa, invece, era stata saltata l’intervista di Berlusconi a <hi rend="#i">In 1/2 ora</hi> di Lucia Annunziata. In quell’occasione si era parlato di impegni legati alla composizione delle liste. Adesso, invece, al netto degli<hi rend="#b"> sbalzi di pressione</hi>, Berlusconi conferma comunque di aver deciso di <hi rend="#b">staccare la spina</hi> per qualche giorno. Secondo l’agenzia <hi rend="#i">Adnkronos</hi> l’ex cavaliere è fortemente <hi rend="#b">amareggiato</hi> dalle polemiche per gli “<hi rend="#b">esclusi</hi>” e i “<hi rend="#b">paracadutati</hi>” delle liste elettorali. E per evitare “<hi rend="#b">l’assedio</hi>” dei parlamentari che rischiano il seggio, nel week end si è rifugiato a <hi rend="#b">Villa Gimbelli</hi>, a <hi rend="#b">Rogoredo</hi>, la magione donata <hi rend="#b">Francesca Pascale</hi>. Dopo 48 ore trascorse con la compagna, lunedì Berlusconi è rientrato ad Arcore. Deluso dalle beghe di cortile di Fi – come la lite pubblica tra <hi rend="#b">Nunzia De Girolamo</hi> e <hi rend="#b">Mara Carfagna</hi> – Berlusconi ha quindi disdetto tutti gli impegni a Roma su consiglio del suo medico personale, <hi rend="#b">Alberto</hi><hi rend="#b">Zangrillo</hi>, e su input della figlia <hi rend="#b">Marina</hi>. Lo stesso Zangrillo, commentando la notizia sulle condizioni di salute del suo assistito, scrive su facebook: “Questa mattina , almeno due ore di intenso training fisico in piscina ed in palestra. Il modo migliore per riprendersi da un weekend impegnativo”. </p>
    <p>Insomma, un po’ l’età (l’ex premier ha 81 anni), il precedente dell’operazione al cuore di oltre un anno fa e lo stress legato alle <hi rend="#b">trattative</hi> sulle <hi rend="#b">candidature</hi>, avrebbero suggerito a Berlusconi cautela e 48 ore di stop. Nel fine settimana, secondo fonti forziste, ritornerà in campo per iniziative elettorali mentre già domani verrà intervistato da alcune radio, che lo chiameranno direttamente ad Arcore. A chi ha avuto modo di sentirlo nelle ultime ore avrebbe confidato di essere stanco delle <hi rend="#b">liti interne</hi> e di <hi rend="#b">sentir parlare</hi> di poltrone. Lui che essendo <hi rend="#b">pregiudicato</hi> e <hi rend="#b">incandidabile</hi> guida il centrodestra senza però poter correre per alcun incarico.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>