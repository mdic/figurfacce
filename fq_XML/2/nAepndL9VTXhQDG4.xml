<doc sitename="Il Fatto Quotidiano" title="Elezioni, Renzi: &quot;Mai con Berlusconi. Grasso e Boldrini sono come Fini. Di Maio? L'incarico non lo dà il Sacro Blog&quot; - Il Fatto Quotidiano" author="F Q" date="2017-12-10" url="https://www.ilfattoquotidiano.it/2017/12/10/elezioni-renzi-mai-con-berlusconi-grasso-e-boldrini-sono-come-fini-di-maio-lincarico-non-lo-da-il-sacro-blog/4029580/" hostname="ilfattoquotidiano.it" description="Nessun governo con Forza Italia, i presidenti di Camera e Senato in campo come Irene Pivetti e Gianfranco Fini e la consueta battuta sul Movimento Cinque Stelle e il blog di Beppe Grillo. Matteo Renzi apre la campagna elettorale con una lunga intervista a Repubblica nel giorno del presidio antifascista a Como. Rivendica il “milione …" categories="Politica" tags="Laura Boldrini;Matteo Renzi;Movimento 5 Stelle;PD;Pietro Grasso;Silvio Berlusconi" fingerprint="adb7267cd03c430c">
  <main>
    <head rend="h1">Elezioni, Renzi: “Mai con Berlusconi. Grasso e Boldrini sono come Fini. Di Maio? L’incarico non lo dà il Sacro Blog”</head>
    <graphic src="https://st.ilfattoquotidiano.it/wp-content/uploads/2017/12/10/Matteo-Renzi-675.jpg"/>
    <p>Nessun governo con <hi rend="#b">Forza Italia</hi>, i presidenti di Camera e Senato in campo come Irene Pivetti e Gianfranco Fini e la consueta battuta sul <hi rend="#i">Movimento Cinque Stelle</hi> e il blog di Beppe Grillo. <hi rend="#b">Matteo Renzi</hi> apre la campagna elettorale con una lunga intervista a <hi rend="#i">Repubblica</hi> nel giorno del presidio antifascista a <hi rend="#b">Como</hi>. Rivendica il “milione di posti di lavoro in più” grazie al<hi rend="#b"> Jobs Act</hi>, le battaglie sui <hi rend="#b">diritti civili</hi> e definisce un “gesto nobile” il passo indietro di <hi rend="#b">Angelino Alfano</hi>, che rischia di sfaldare <hi rend="#b">Alternativa Popolare</hi> con emorragia di volti e voti verso il centrodestra. Non si preoccupa nemmeno dei sondaggi che danno il suo <hi rend="#b">Pd</hi> ai minimi storici, sotto la soglia del <hi rend="#b">25%</hi> raggiunto da <hi rend="#b">Pier Luigi Bersani</hi> alle <hi rend="#b">elezioni del 2013</hi>. Anche perché l’allora segretario fece una campagna elettorale <hi rend="#b">“mitica”</hi> che “ci fece perdere dieci punti”.</p>
    <p>E alla fine fu governo di <hi rend="#b">larghissime intese</hi>. Ma in primavera non andrà così, giura Renzi: il governo con <hi rend="#b">Silvio Berlusconi</hi> non si farà. “Anche perché è bravissimo a camuffarsi. In questa campagna elettorale sembra un passante. Ma ce lo ricordiamo vero che lui è il <hi rend="#b">principale responsabile</hi> di questi lustri? Che lui è <hi rend="#b">Mister Spread</hi>? Che sta ripromettendo le stesse cose del <hi rend="#b">1994</hi> – dice il segretario del Pd – perché non le ha mai fatte?”. Le uniche promesse mantenute dal leader di Forza Italia, sostiene, “gliele abbiamo realizzate noi”. E se è ancora in sella è tutta colpa del 4 dicembre 2016: “Il <hi rend="#b">referendum</hi> lo ha fatto risorgere. Ma avevamo detto che sarebbe accaduto, no?”, afferma Renzi dopo essersi <ref target="https://www.ilfattoquotidiano.it/2017/11/07/renzi-va-in-tv-e-risponde-agli-attacchi-non-ho-lansia-di-tornare-a-palazzo-chigi-berlusconi-spero-che-sia-candidabile/3965212/">augurato alcune settimane fa, in riferimento alla sentenza della Corte europea di Strasburgo, che Berlusconi fosse della partita</ref>.</p>
    <p>Non una sorpresa, dunque. Quella, semmai, all’ex premier l’hanno fatta <hi rend="#b">Laura Boldrini</hi> e <hi rend="#b">Pietro Grasso</hi>. La partecipazione attiva alla campagna elettorale dei presidenti di Camera e Senato, entrambi fuori dal Pd, è “sorprendente dal punto di vista istituzionale”. “Mi pare – spiega – che i precedenti siano <hi rend="#b">Irene Pivetti</hi> e <hi rend="#b">Gianfranco Fini</hi> con risultati, se ben ricordo, non eccellenti”. Poi gli auguri per la loro avventura con <hi rend="#b">Liberi e Uguali</hi> e la stilettata: “Il Pd è una comunità diversa, che va oltre i <hi rend="#b">personalismi</hi>“.</p>
    <p>A Luigi Di Maio, che negli scorsi giorni si era detto fiducioso riguardo alle possibilità del <hi rend="#b">M5s</hi> di vincere le elezioni e quindi di salire al Quirinale da premier in pectore, Renzi risponde: “L’incarico lo dà il presidente della Repubblica, non il <hi rend="#b">Sacro Blog.</hi> Dunque vedremo. Ma accetto la sfida dei Cinque Stelle. In campagna elettorale noi lo chiederemo agli italiani: volete loro o no? – spiega – <hi rend="#b">Non è una partita Renzi versus Di Maio</hi>, ma tra due classi dirigenti: la nostra squadra contro la loro. Da Gentiloni a Minniti, da Franceschini a Orlando, da Delrio a Martina. E poi i volti dei dirigenti Cinque Stelle: chi è più credibile?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>