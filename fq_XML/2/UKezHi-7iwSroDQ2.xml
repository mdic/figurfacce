<doc sitename="Il Fatto Quotidiano" title="Elezioni 2018, Grasso (LeU): &quot;Disponibile a governo di scopo con Renzi e Berlusconi solo per fare una nuova legge elettorale&quot; - Il Fatto Quotidiano" author="F Q" date="2018-02-28" url="https://www.ilfattoquotidiano.it/2018/02/28/elezioni-2018-piero-grasso-leu-disponibile-a-governo-di-scopo-con-renzi-e-berlusconi/4194215/" hostname="ilfattoquotidiano.it" description="Attacca gli avversari, che però potrebbero diventare alleati “di scopo” se Mattarella dovesse chiederlo. Ospite di Bruno Vespa a Porta a porta, il leader di LeU Piero Grasso lo ha detto chiaramente: “Noi siamo una forza di sinistra responsabile di governo, se ci dovesse essere questo scopo e il presidente Mattarella ce lo chiedesse noi …" categories="Elezioni Politiche 2018" tags="Matteo Renzi;Pietro Grasso;Sergio Mattarella;Silvio Berlusconi" fingerprint="25f636dd5916c524">
  <main>
    <head rend="h1">Elezioni 2018, Grasso (LeU): “Disponibile a governo di scopo con Renzi e Berlusconi solo per fare una nuova legge elettorale”</head>
    <graphic src="https://st.ilfattoquotidiano.it/wp-content/uploads/2017/12/11/grasso-675-1.jpg"/>
    <p>Attacca gli <hi rend="#b">avversari</hi>, che però potrebbero diventare alleati “di scopo” se <hi rend="#b">Mattarella</hi> dovesse chiederlo. Ospite di <hi rend="#b">Bruno</hi><hi rend="#b">Vespa</hi> a<hi rend="#i"> Porta a porta</hi>, il leader di LeU <hi rend="#b">Piero Grasso</hi> lo ha detto chiaramente: “Noi siamo una forza di <hi rend="#b">sinistra</hi> responsabile di governo, se ci dovesse essere questo scopo e il <hi rend="#b">presidente</hi> Mattarella ce lo chiedesse noi saremmo disponibili”. Il presidente uscente del <hi rend="#b">Senato</hi> ha risposto così alla domanda se Leu sia disponibile ad un governo di scopo con <hi rend="#b">Renzi</hi> e <hi rend="#b">Berlusconi</hi>. Stesso discorso anche per quanto riguarda un’esecutivo simile con il <hi rend="#b">Movimento 5 Stelle</hi>. “Ma solo per cambiare la <hi rend="#b">legge elettorale</hi> e tornare il più rapidamente possibile ad elezioni” ha precisato. Dal governo di scopo alle <hi rend="#b">larghe intese</hi>, però, il discorso cambia.</p>
    <p>“Il voto utile per Renzi sarà il voto utile per il governo con <hi rend="#b">Berlusconi</hi>“, ha detto a tal proposito Grasso in un incontro nella <hi rend="#b">redazione</hi><hi rend="#b">romana</hi> di <hi rend="#i">Fanpage.it</hi>. Le accuse a Renzi, però, sono state ben più affilate: “Il <hi rend="#b">Partito democratico</hi> ha tradito i valori della sinistra andando verso politiche che non sono più quelle che proteggono <hi rend="#b">l’uguaglianza</hi>” ha detto, anticipando quali saranno le mosse di <hi rend="#b">Liberi e Uguali</hi> all’indomani del voto di domenica prossima. “Se punto ai fuoriusciti del Pd dopo il <hi rend="#b">4 marzo</hi>? – ha spiegato Grasso – Ci punto già ora, tanta gente ci ringrazia perché ora sa chi votare, un partito di sinistra che li rappresenta”. Tradotto: “Dal 5 marzo faremo il<hi rend="#b"> nuovo partito della sinistra</hi> da rifondare per arrivare eventualmente ad un <hi rend="#b">allargamento</hi> al centro. Leu – ha sottolineato – nasce dall’unione di <hi rend="#b">Si</hi>, Mdp e <hi rend="#b">Possibile</hi> ma abbiamo un progetto comune che non è finalizzato alle <hi rend="#b">elezioni</hi> ma è molto più ambizioso”. Dei Cinque Stelle, invece, Grasso ha osservato la mancanza di coerenza: “Hanno una posizione cangiante, da ‘<hi rend="#b">mai alleanze</hi>‘ a lanciare una sorta di Opa, un’offerta pubblica mettendo sul tappeto le loro posizioni. Vedremo quale sarà il loro atteggiamento e valuteremo come poter <hi rend="#b">dialogare</hi>“.</p>
    <p>All’interno di <hi rend="#i">Liberi e Uguali</hi>, tuttavia, c’è già chi contesta l’idea di un governo di scopo con Pd e Forza Italia: “La legge elettorale è materia di <hi rend="#b">discussione parlamentare</hi> – puntualizza su <hi rend="#i">Facebook</hi> il segretario nazionale di Sinistra Italiana <hi rend="#b">Nicola Fratoianni</hi>, capolista di LeU – se dopo il voto ci sarà la necessità di formularne un’altra, saremo disponibili a discuterne, come è ovvio, in Parlamento con tutti. Senza alcun bisogno di partecipare a <hi rend="#b">governi</hi>. Tantomeno di larghe intese”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>