<doc sitename="Il Fatto Quotidiano" title="Ruby, al via appello per Berlusconi. Sentenza il 18 luglio - Il Fatto Quotidiano" author="RQuotidiano" date="2014-06-20" url="http://www.ilfattoquotidiano.it/2014/06/20/caso-ruby-al-via-processo-dappello-per-berlusconi-in-primo-grado-fu-condannato-a-7-anni/1034108/" hostname="ilfattoquotidiano.it" description="È cominciato a Milano il processo in Appello sul caso Ruby nel quale Silvio Berlusconi è imputato per concussione e prostituzione minorile. In aula a difendere ci sono i professori Franco Coppi e Filippo Dinacci. La sentenza, secondo il calendario della corte, sarà emessa il 18 luglio. Il procuratore generale parlerà l’11 luglio, la parola …" categories="Giustizia" tags="Caso Ruby;Concussione;Franco Coppi;Processo Ruby;Prostituzione Minorile;Ruby;Servizi Sociali;Silvio Berlusconi" fingerprint="adaf24efe8a6a2bf">
  <main>
    <head rend="h1">Ruby, al via appello per Berlusconi. Sentenza il 18 luglio</head>
    <graphic src="https://st.ilfattoquotidiano.it/wp-content/uploads/2014/05/berlusconi-6401.jpg" alt="Silvio Berlusconi"/>
    <p>È cominciato a Milano il processo in Appello sul caso Ruby nel quale<hi rend="#b"> Silvio Berlusconi</hi> è imputato per concussione e prostituzione minorile. <ref target="http://www.ilfattoquotidiano.it/2014/06/19/processo-ruby-al-via-appello-per-berlusconi-coppi-ci-batteremo-per-lassoluzione/1029401/">In aula a difendere ci sono i professori Franco Coppi e Filippo Dinacci.</ref></p>
    <p>La<hi rend="#b"> sentenza</hi>, secondo il calendario della corte, sarà emessa il <hi rend="#b">18 luglio</hi>. Il procuratore generale parlerà l’11 luglio, la parola alla difesa passerà il 15 e il 16. Coppi non chiederà di sentire altri testi: “Ci sono alcune richieste istruttorie ma credo che verrà deciso tutto in un’unica volta e non credo che ci saranno ulteriori frazionamenti”. Sulla presenza dell’imputato il legale risponde: “<hi rend="#b">Se sarà utile e necessaria la sua presenza verrà</hi>, se invece non è necessaria la sua presenza ai fini del dibattimento, ogni volta che si muove ovviamente si muove un esercito appresso a lui, con lui e contro di lui quindi se non è necessaria la sua presenza, con tutto il rispetto per la Corte, è inutile farlo venire”. </p>
    <p>La difesa non intende presentare un’<hi rend="#b">istanza di rimessione</hi>: “Io non seguo le vicende della Procura della Repubblica di Milano, che, a dir la verità, non mi interessano. Mi interessa solo quello che riguarda il processo. Noi non abbiamo preso in esame alcuna possibilità di rimessione, altrimenti non saremmo qui e l’avremmo già presentata”. </p>
    <p>I giudici della seconda Corte d’Appello, presieduti da <hi rend="#b">Enrico Tranfa </hi>hanno deciso di vietare le riprese tv e le foto in aula, telecamere e fotografi potranno essere presenti alla lettura della sentenza. I magistrati si sono riservati di valutare una o due postazioni fisse di ripresa di un operatore tv in grado di distribuire “segnali video e audio” in tempo reale e gratuitamente a tutte le altre testate. </p>
    <p><ref target="http://www.ilfattoquotidiano.it/2013/11/21/sentenza-ruby-depositate-le-motivazione-della-condanna-a-berlusconi/785446/">L’ex Cavaliere è stato condannato in primo grado a sette anni di carcere e all’interdizione perpetua</ref>. È il primo processo in cui l’ex premier si troverà senza lo ‘status’ di parlamentare dopo la condanna definitiva per<hi rend="#b"> frode fiscale</hi> e l’affidamento ai servizi sociali nella struttura per anziani.</p>
    <p>In aula Berlusconi non c’è perché impegnato a <hi rend="#b">Cesano Boscone</hi>: un impegno “non ostativo”, non potrà essere invocato come <hi rend="#b">legittimo impedimento</hi>, secondo quanto ‘stabilito’ dal Tribunale di sorveglianza e dalla Corte d’Appello che si sono ‘confrontati’ sull’impegno settimanale dell’ex premier. Per l’ex premier oggi è anche il settimo giorno ai <hi rend="#b">servizi sociali</hi> alla Sacra Famiglia di Cesano Boscone (Milano). </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>