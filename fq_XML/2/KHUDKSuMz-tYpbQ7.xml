<doc sitename="Il Fatto Quotidiano" title="Testamento Berlusconi, la grafologa: &quot;Nelle ultime volontà datate 2022 molte anomalie&quot; - Il Fatto Quotidiano" author="F Q" date="2023-07-11" url="https://www.ilfattoquotidiano.it/2023/07/11/testamento-berlusconi-la-grafologa-nelle-ultime-volonta-datate-2022-molte-anomalie/7225047/" hostname="ilfattoquotidiano.it" description="La grafologa forense ha analizzato la grafia di Berlusconi nel testamento che dispone un lascito di 100 milioni per Marta Fascina" categories="Cronaca" tags="Silvio Berlusconi" fingerprint="e0bc5968b1232289">
  <main>
    <head rend="h1">Testamento Berlusconi, la grafologa: “Nelle ultime volontà datate 2022 molte anomalie”</head>
    <graphic src="https://st.ilfattoquotidiano.it/wp-content/uploads/2023/07/06/testamento-3-273x362.png"/>
    <p>Continua a far discutere l’<hi rend="#b">ultimo testamento olografo</hi> di <hi rend="#b">Silvio Berlusconi</hi>, quello scritto su un foglio di<hi rend="#b"> carta intestata</hi> (Villa San Martino) di appena<hi rend="#b"> 15 righe</hi>, e datato <hi rend="#b">19 gennaio 2022</hi>. A differenza dei primi due testamenti, quello del 2006 e quello del 2020, l’ultimo presenterebbe infatti diverse anomalie: a sottolineare gli elementi controversi questa volta è una grafologa forense, <hi rend="#b">Patrizia Giachin</hi>, che ha analizzato la<hi rend="#b"> grafia</hi> dell’ex premier per il quotidiano<hi rend="#i"> Il Giorno</hi>.</p>
    <p>Nelle ultime volontà del 2022, Berlusconi, in vista del ricovero al <hi rend="#b">San Raffaele</hi>, dispone un lascito di <hi rend="#b">100 milioni di euro</hi> al fratello <hi rend="#b">Paolo</hi>, un altro della stessa cifra a favore della compagna <hi rend="#b">Marta Fascina</hi> e uno di<hi rend="#b"> 30 milioni</hi> al suo braccio destro e amico di sempre <hi rend="#b">Marcello Dell’Utri. </hi>Ma<hi rend="#b"> Giachin, </hi>consulente del<hi rend="#b"> tribunale di Modena, </hi>che nei suoi lunghi anni di esperienza ha analizzato diversi casi di testamenti <hi rend="#b">impugnati dagli eredi</hi>, mette a confronto i tre documenti redatti dall’ex premier, soffermandosi in particolare su quest’ultimo (in cui tra l’altro non viene fatto alcun riferimento a <hi rend="#b">Luigi</hi>, il figlio più piccolo), ed evidenziando punti di incoerenza “interessanti”.</p>
    <p>Quello che maggiormente ha destato l’attenzione della grafologa non è però l’assenza dell’ultimogenito, ma la<hi rend="#b"> grafia</hi>, che presenterebbe “evidenti differenze rispetto alle due precedenti versioni”, assicura l’esperta. Differenze che potrebbero essere attribuite anche all'”età avanzata” e allo “stato di stress” dell’autore del documento, visto che <hi rend="#b">Berlusconi</hi> lo ha redatto poco prima di essere ricoverato.</p>
    <p>Ma questi elementi potrebbero non bastare a spiegare molti particolari, come ad esempio le anomalie delle parole “<hi rend="#b">Dalle</hi>”, “<hi rend="#b">Berlusconi</hi>”, “<hi rend="#b">per</hi>”, “<hi rend="#b">quello</hi>” e “<hi rend="#b">papà</hi>”, in cui – sempre a detta dell’esperta – “compaiono <hi rend="#b">tratti d’avvio</hi> e <hi rend="#b">segni aggiuntivi</hi> che meriterebbero ulteriori e <hi rend="#b">più approfonditi esami grafologici</hi>, magari analizzando gli originali. I segni presenti in queste parole, due ascendenti e due discendenti, con un netto <hi rend="#b">segno geometrico</hi>, possono essere imputabili a <hi rend="#b">un’indecisione</hi> o <hi rend="#b">un’insicurezza</hi>, assolutamente non presente nella grafia degli altri due testamenti”, spiega Giachin<hi rend="#b">.</hi></p>
    <p>“Altra grande differenza rispetto ai due documenti del 2006 e del 2020 – prosegue la grafologa – sono poi il <hi rend="#b">numero 2</hi>, presente nell’intestazione, tracciato in maniera nettamente diversa. Ma la più evidente di tutte è <hi rend="#b">la firma</hi>. Nei testi del 2006 e del 2020 la firma è ampia, molto più grande del resto del testo, con la <hi rend="#b">S</hi> e la <hi rend="#b">B</hi> molto larghe e marcate, nel documento del 2022 la firma <hi rend="#b">si contrae</hi> in una <hi rend="#b">sorta di sigla</hi> con solo una S seguita da una B e alcuni segni molto ristretti. <hi rend="#b">La personalità</hi> che emerge da questa firma <hi rend="#b">contrasta </hi>nettamente con quella che emerge dagli altri due testamenti”.</p>
    <p>“L’altro elemento macroscopico – aggiunge Giachin – riguarda la parola <hi rend="#b">“milioni”</hi>. Che risulta scritta in <hi rend="#b">tre diversi modi</hi> nel giro di sole tre righe. In particolare, spicca la netta differenza di <hi rend="#b">dimensione e posizione</hi> di quella al punto 2, in riferimento alla donazione destinata a <hi rend="#b">Marta Fascina</hi>”. C’è anche un altro errore che salta subito all’occhio, ovvero quello nella grafia del <hi rend="#b">nome di Pier Silvio</hi>, scritto in una sola parola e con due esse. “Elemento<hi rend="#b"> molto insolito in un testamento</hi> – sottolinea l’esperta – perché un padre difficilmente sbaglia il nome del proprio figlio, soprattutto in un testamento”.</p>
    <p>Infine – rimarca Giachin – c’è da sottolineare la grande anomalia rappresentata dalla parola <hi rend="#b">“Dovreste”</hi>, rivolta ai figli. “In questa parola – spiega l’esperta – la <hi rend="#b">V</hi> è scritta in maniera completamente diversa dalle altre, qui è molto arrotondata e chiusa e inoltre la sillaba<hi rend="#b"> “Ste”</hi> risulta <hi rend="#b">staccata</hi> da “dovre” come se fosse una nuova parola. C’è anche da rilevare la scelta grammaticale del<hi rend="#b"> modo condizionale</hi>, ancora una volta <hi rend="#b">molto insolito per un testamento</hi>, dove generalmente l’estensore indica, si potrebbe dire ordina, agli eredi cosa fare”.</p>
    <p>Le irregolarità presenti nelle ultime volontà danno vita a due possibili scenari: in caso di <hi rend="#b">mancanza di controversie</hi> tra gli eredi – come sembrerebbe finora in questo caso – questi elementi di “incoerenza” rimarranno delle semplici curiosità, che potranno testimoniare soltanto l’età avanzata di <hi rend="#b">Berlusconi</hi> e la sua condizione psicofisica precaria al momento del ricovero. Le stesse anomalie potrebbero invece assumere un valore diverso se qualcuno tra i cinque eredi decidesse di impugnare il testamento: in questo caso i consulenti grafologici – spiega Giachin – “dovranno effettuare analisi <hi rend="#b">analisi approfondite degli originali con indagini strumentali</hi> e <hi rend="#b">comparazioni </hi>con altri testi autografi”.</p>
    <p>“Le ipotesi – conclude la grafologa forense – in casi come questi, sono varie. Le più frequenti sono comunque la <hi rend="#b">presenza di una persona terza</hi> al momento della scrittura del testamento, configurando quella che tecnicamente viene chiamata <hi rend="#b">‘mano guidata’</hi>, e la stesura del documento<hi rend="#b"> contro la volontà</hi> dell’estensore. Elementi che, se accertati, possono portare all’<hi rend="#b">annullamento del testamento</hi>”.</p>
    <p>Allo stato attuale nessuno può dire cosa succederà: c’è anche chi si chiede se i figli dell’ex premier fossero a conoscenza di quest’ultimo<hi rend="#b"> foglietto olografo</hi>, consegnato solo il 5 luglio al notaio <hi rend="#b">Roveda</hi> da <hi rend="#b">Marta Fascina</hi> a Villa San Martino. Ma per ora dalla famiglia tutto tace, anche se continuano a circolano i rumour più disparati, come la voce che <hi rend="#b">Fascina</hi> abbia contattato i suoi legali per capire meglio i termini della questione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>