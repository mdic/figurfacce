<doc sitename="Il Fatto Quotidiano" title="Berlusconi-Mantovani, l'audio della lottizzazione. &quot;Chi nomino all'Aler?&quot;. &quot;Sistema questo, scrive bene&quot; - Il Fatto Quotidiano" author="F Q" date="2016-02-25" url="http://www.ilfattoquotidiano.it/2016/02/25/berlusconi-mantoivani-laudio-della-lottizzazione-chi-nomino-allaler-sistema-questo-scrive-bene/2496073/" hostname="ilfattoquotidiano.it" description="La lottizzazione del centrodestra in Lombardia in presa diretta in una telefonata tra Silvio Berlusconi e Mario Mantovani, dirigente di punta di Forza Italia attualmente agli arresti domiciliari con l’accusa di corruzione e altri reati. I due parlano fra l’altro del rinnovo dei vertici delle Aler gli enti che si occupano di case popolari. “Le nomine più importanti …" categories="Giustizia" tags="Aler;Lottizzazione;Mario Mantovani;Regione Lombardia;Silvio Berlusconi" fingerprint="7f89522dfc610b2d">
  <main>
    <head rend="h1">Berlusconi-Mantovani, l’audio della lottizzazione. “Chi nomino all’Aler?”. “Sistema questo, scrive bene”</head>
    <p>La lottizzazione del centrodestra in <hi rend="#b">Lombardia</hi> in presa diretta in una telefonata tra <hi rend="#b">Silvio Berlusconi</hi> e <hi rend="#b">Mario Mantovani</hi>, dirigente di punta di <hi rend="#b">Forza Italia</hi> attualmente agli arresti domiciliari con l’accusa di corruzione e altri reati. I due parlano fra l’altro del rinnovo dei vertici delle <hi rend="#b">Aler </hi>gli enti che si occupano di <hi rend="#b">case popolari</hi>. “Le nomine più importanti dell’anno”, sottolinea Mantovani, all’epoca vicepresidente della Regione e assessore alla Sanità, nonché coordinatore regionale del partito, per introdurre l’argomento con il leader. Ed è lo stesso vicepresidente della Regione a spiegare che delle cinque Aler Lombarde “una spetta a noi (Forza Italia, ndr), una alla <hi rend="#b">Lega</hi>, una a <hi rend="#b">Ncd</hi> e una alla <hi rend="#b">Lista Maroni</hi>“. Berlusconi si lamenta pure: “Ma insomma, non è logico”, sbotta. Per la più importante, quella di Milano, “Maroni è d’acordo a confermare il prefetto Lombardi” (già prefetto di Milano, ndr). </p>
    <p>La telefonata, datata 22 dicembre 2013, <ref target="http://www.ilfattoquotidiano.it/2015/10/15/mario-mantovani-pm-faceva-assunzioni-su-richiesta-di-berlusconi-dal-marito-della-bergamini-al-fratello-del-capogruppo-pdl/2129981/">è agli atti dell’inchiesta su Mantovani</ref> e l’audio è stato pubblicato oggi dal <ref target="http://www.giustiziami.it/">blog Giustiziami</ref>. All’inizio, l’assessore spiega che la nomine sono in programma nella giunta regionale del giorno dopo. Si preoccupa persino di illustrare al “Presidente” la dotazione di appartamenti di ciascuna Aler: 25mila quella di Bergamo-Brescia-Cremona, 17mila quella di Monza-Varese-Como… I due discutono quindi della nomina di spettanza azzurra. In un primo monento Berlusconi tira in ballo “il marito di <hi rend="#b">Deborah Bergamini</hi> (parlamentare di Forza Italia, ndr), che è stato licenziato dalla Rai”, che “scrive bene” e poi è “un bell’uomo”. Mantovani resta palesemente perplesso e suggerisce di conservare il posto a <hi rend="#b">Francesco Magnano</hi>, in quel momento già al vertice dell’Aler di Monza: “Lui è dei nostri e in più è il suo mestiere”, conviene Berlusconi. Mantovani assicura comunque che troverà un posto anche per “quello della Bergamini”.</p>
    <p>Non solo. Mantovani informa Berlusconi di essere prossimo a sistemare anche <hi rend="#b">Mariella Bocciardo</hi>, prima moglie di <hi rend="#b">Paolo Berlusconi</hi>, dirigente locale di Forza Italia e parlamentare Pdl fino al 2013, “nel consiglio d’amministrazione del Policlinico”. Candidatura effettivamente presentata, che poi però salterà. Infine, i due discutono del lavoro trovato al “fratello di <hi rend="#b">Alan Rizzi</hi>” (consigliere regionale) come ricompensa per non aver lasciato Forza Italia. Berlusconi non rinuncia a chiudere la conversazione con una delle sue solite battute: “Nel contratto di questi non mettete quella famosa clausola che dice che devono<hi rend="#b"> fare l’amore</hi> ameno una volta alla settimana per la loro segretaria”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>