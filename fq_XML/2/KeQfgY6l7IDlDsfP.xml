<doc sitename="Il Fatto Quotidiano" title="Riforme, B: &quot;Con Renzi troveremo accordo. Napolitano oltre Costituzione&quot; - Il Fatto Quotidiano" author="RQuotidiano" date="2014-06-18" url="http://www.ilfattoquotidiano.it/2014/06/18/riforme-berlusconi-rilancia-il-presidenzialismo-renzi-dica-si-a-elezione-diretta-del-capo-dello-stato/1031733/" hostname="ilfattoquotidiano.it" description="“Dobbiamo ancora trovare un accordo: Renzi è disponibile ad un nuovo incontro, ma insiste sul fatto che il nostro capogruppo Romani e la signora Boschi si incontrino per trovare un punto che vada bene a entrambi”. Silvio Berlusconi in conferenza stampa alla Camera rilancia ancora la sua proposta sul presidenzialismo. “Renzi e il governo e …" categories="Politica" tags="Maria Elena Boschi;Paolo Romani;Presidente della Repubblica;Riforme;Riforme Costituzionali;Riforme Istituzionali;Silvio Berlusconi" fingerprint="65ae316d791ab3ad">
  <main>
    <head rend="h1">Riforme, B: “Con Renzi troveremo accordo. Napolitano oltre Costituzione”</head>
    <graphic src="https://st.ilfattoquotidiano.it/wp-content/uploads/2014/05/berlusconi-6401.jpg" alt="Silvio Berlusconi"/>
    <p>“Dobbiamo ancora trovare un accordo: Renzi è disponibile ad un nuovo incontro, ma insiste sul fatto che il nostro capogruppo Romani e la signora Boschi si incontrino per trovare un punto che vada bene a entrambi”. <hi rend="#b">Silvio Berlusconi</hi> in conferenza stampa alla Camera rilancia ancora la sua proposta sul<hi rend="#b"> presidenzialismo.</hi></p>
    <p>“Renzi e il governo e la sinistra accolgano questa nostra proposta, allora noi ripresenteremmo <hi rend="#b">gli emendamenti già presentati</hi>. Se ci fosse accordo su questi emendamenti, che si possono anche cambiare, si darebbe al Paese un sistema snello”. L’ex Cavaliere e il senatore decaduto dopo la sentenza definitiva Mediaset, a due giorni dall’inizio dell’appello del processo Ruby propone nuovamente l’<hi rend="#b">elezione diretta</hi> del capo dello Stato. Per il leader di Forza Italia è necessario “Cambiare gli assetti costituzionali” rispettando “la volontà popolare” in modo che il “presidente della Repubblica” possa essere “eletto direttamente dai cittadini”. “Abbiamo un<hi rend="#b"> capo dello Stato</hi> che è oggi passato al di là delle funzioni previste dalla <hi rend="#b">Costituzione</hi>“, un passaggio “che è diventato<hi rend="#b"> fisiologico, patologico</hi>” sostiene Berlusconi. Il presidente del Consiglio “non può rimuovere un ministro, e noi l’abbiamo sentita molto su di noi questa possibilità, non ha diritto di sciogliere le Camere in caso di ribaltone” insiste spiegando ancora una volta che i poteri concessi al premier sono limitati. “Siamo qui per portare avanti una nostra <hi rend="#b">voglia di governabilità</hi> che abbiamo provato non esserci davvero nel Paese con gli attuali assetti costituzionali”. </p>
    <p>L’ex premier torna poi sull’argomento più discusso degli ultimi giorni, <ref target="http://www.ilfattoquotidiano.it/2014/06/16/riforme-autosospesi-pd-rientreranno-nei-gruppi-ma-corradino-mineo-resta-fuori/1029998/">che ha portato anche a registrare fortissime tensioni all’interno del Pd con il caso Mineo e degli autosospesi</ref>, ovvero l’elezioni dei rappresentanti di Palazzo Madama: “La riforma del Senato squilibra lo Stato a favore dell’Anci e lo consegna alla sinistra. Fi mantiene impegni con Renzi ma c’è ancora da <hi rend="#b">trovare l’intesa sul sull’elezione dei senatori</hi> ed io sono sicuro che la troveremo”. Secondo l’ex Cavaliere “l’Italia è pronta, ho detto al presidente Renzi che vogliamo le riforme ma buone riforme e per questo <hi rend="#b">non possiamo accettare la proposta sulla composizione</hi> del Senato”. “Il programma è che il <hi rend="#b">presidente Romani </hi>domani si incontra con la signora Boschi, se l’accordo non verrà trovato ci incontreremo direttamente con Renzi”. “Anche il presidente Renzi in un’intervista ha detto: ‘Il sistema semipresidenzialista è un punto di riferimento di larga parte della sinistra’. Io ho avuto modo di accennarne a Renzi in due occasioni e lui non ha escluso, ha detto ‘forse non è il momento adesso'”. </p>
    <p>A chi gli chiede se Fi appoggerà lo stesso le riforme nonostante non ci sia il presidenzialismo risponde: “Abbiamo preso un impegno sul titolo V, sul <hi rend="#b">Senato</hi> e la<hi rend="#b"> legge elettorale</hi> e li manterremo”. Alla domanda se teme che Grillo, <ref target="http://www.ilfattoquotidiano.it/2014/06/15/legge-elettorale-grillo-e-casaleggio-se-siposto-a-discussione-renzi-batta-un-colpo/1028139/">che l’altro giorno ha aperto a una collaborazione con il Pd</ref>, gli rubi la scena sulleri forme? Berlusconi risponde: “No, non abbiamo pensato a Grillo, <hi rend="#b">Grillo ci fa paura e basta</hi>, non credo possa portare avanti un progetto serio”. A sostegno della proposta presidenzialista: “Dal primo settembre tutti in campo nei gazebo. Servono 50 mila firme ma noi pensiamo di raccoglierne qualche milione. Credo che ce la faremo” assicura.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>