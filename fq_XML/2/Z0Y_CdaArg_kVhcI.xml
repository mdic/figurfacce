<doc sitename="Il Fatto Quotidiano" title="Consultazioni, Boccia: “Nel Pd cresce voglia di dialogare con 5 Stelle. Chi auspica accordo M5s-Lega è un matto furioso” - Il Fatto Quotidiano" author="Gisella Ruccia" date="2018-04-12" url="https://www.ilfattoquotidiano.it/2018/04/12/consultazioni-boccia-nel-pd-cresce-voglia-di-dialogare-con-5-stelle-chi-auspica-accordo-m5s-lega-e-un-matto-furioso/4288877/" hostname="ilfattoquotidiano.it" description="“M5s e Pd? Una cosa è il dialogo, altra cosa è l’alleanza. E’ un nostro dovere politico confrontarsi sui temi e sui contenuti. Mai sia non fosse così. Tra il Pd e il M5S ci sono più punti possibili di confronto rispetto a quelli che possono esserci tra i 5 Stelle e la Lega”. Sono …" categories="Politica" tags="Andrea Orlando;Consultazioni;Dario Franceschini;Francesco Boccia;Lega;Matteo Renzi;Michele Emiliano;Movimento 5 Stelle;PD;Silvio Berlusconi" fingerprint="a9a73e44a15ba225">
  <main>
    <p>“<hi rend="#b">M5s e Pd</hi>? Una cosa è il<hi rend="#b"> dialogo</hi>, altra cosa è l’alleanza. E’ un nostro dovere politico confrontarsi sui temi e sui contenuti. Mai sia non fosse così. Tra il Pd e il M5S ci sono più punti possibili di confronto rispetto a quelli che possono esserci tra i 5 Stelle e la <hi rend="#b">Lega</hi>”. Sono le parole pronunciate ai microfoni di <hi rend="#b">Ecg Regione</hi> (Radio Cusano Campus) dal deputato del <hi rend="#b">Pd, Francesco Boccia</hi>, che spiega: “E’ vero che <hi rend="#b">Lega e M5s</hi> si stanno dividendo in maniera indefessa quelle che loro chiamano ‘<hi rend="#b">poltrone’</hi>. Ma non ci dobbiamo stizzire, la politica non si fa con la stizza, né col risentimento, né con le vendette”. Boccia elenca i punti in comune tra Pd e M5S e aggiunge: “Sono tante le cose fatte insieme. E hanno un collante comune che è quello delle politiche di <hi rend="#b">sinistra</hi>. E, non da ultimo, c’è anche un segnale dei nostri elettori che hanno votato <hi rend="#b">M5S</hi> alle ultime elezioni. C’è una stima per cui<hi rend="#b"> oltre 2 milioni</hi> di elettori del Pd sono andati via”. Poi una poderosa stoccata ai renziani: “L’ho anche detto ai nostri ‘autorevoli’ compagni di partito, che assumevano ruoli istituzionali al tempo della <hi rend="#b">rottamazione.</hi> Il governo della cosa pubblica mette a nudo le qualità di ognuno di noi. E non te ne puoi uscire con uno slogan, un tweet, un lucido o un post sul blog. Questa roba serve per la <hi rend="#b">propaganda</hi>. Ma il tempo della propaganda è finito”. Il parlamentare prospetta due opzioni: “Se è in corso un accordo tra M5S e Lega, che venga fuori e la finiscano con questi balletti. In quel caso, li sfideremo all’opposizione, senza far propaganda e mettendo sul tavolo proposte molto serie. Ricordo che a <hi rend="#b">Salvini</hi> stanno chiedendo la rottura del centrodestra, si veda la sua presa di distanza da<hi rend="#b"> Berlusconi</hi> che sta subendo un’umiliazione politica senza precedenti e con scarse difese da parte del suo gruppo dirigente, tranne qualche difesa d’ufficio. Se l’accordo tra M5S e Lega non c’è” – continua – “ribadisco la mia posizione, che è quella di <hi rend="#b">Emiliano, di Orlando, di Franceschini e di tanti altri del Pd</hi>, che sono aumentati. Quando io ed Emiliano il 5 marzo dicemmo le stesse cose, fummo considerati dei profani. Oggi invece nel Pd è in aumento la voglia di dialogo col M5S. E non può non essere così. Penso che sia folle per il Paese un <hi rend="#b">governo M5S-Lega</hi>”. E sottolinea: “A differenza di qualche mio compagno di partito, non sono uno che gioisce se Lega e M5S fanno un accordo capestro per il Paese, dicendo: ‘Vedrete come andranno male e combineranno il Paese’. Quelli che, come ho sentito nel mio partito, dicono una cosa del genere sono dei matti furiosi. E’ nostro dovere fermarli”</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>