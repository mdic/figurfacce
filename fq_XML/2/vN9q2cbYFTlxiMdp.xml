<doc sitename="Il Fatto Quotidiano" title="Futuro del Monza Calcio, Marinakis sarà il nuovo proprietario dopo la morte di Berlusconi" author="F Q" date="2023-06-13" url="https://www.ilfattoquotidiano.it/2023/06/13/futuro-del-monza-calcio-dopo-la-morte-di-berlusconi-accelerata-nella-trattativa-per-la-cessione-a-marinakis/7193205/" hostname="ilfattoquotidiano.it" description="Il nuovo proprietario del Monza Calcio sarà Marinakis, già possessore di Olympiacos e Nottingham Forest" categories="Calcio" tags="Monza;Silvio Berlusconi" fingerprint="f8a4b6cf95494739">
  <main>
    <head rend="h1">Futuro del Monza Calcio dopo la morte di Berlusconi: accelerata nella trattativa per la cessione a Marinakis</head>
    <graphic src="https://st.ilfattoquotidiano.it/wp-content/uploads/2023/06/13/11723507_small-1-690x362.jpg"/>
    <p>Prima di morire <hi rend="#b">Berlusconi</hi> aveva le idee molto chiare in merito al futuro del suo ultimo investimento sportivo, l’<hi rend="#b">Associazione Monza Calcio</hi>. La trattativa con il nuovo acquirente era già stata avviata nei mesi scorsi e secondo i giornali sportivi ha avuto ultimamente un’accelerata forse decisiva. Il magnate greco <hi rend="#b">Evangelos Marinakis</hi> con tutta probabilità sarà il prossimo proprietario della società. Una personalità scelta probabilmente proprio da Berlusconi in persona, che voleva garantire alla società un <hi rend="#b">grande futuro</hi> dopo gli anni di grande successo durante la sua gestione.</p>
    <p>Dall’arrivo nel <hi rend="#b">2018</hi> di Berlusconi, infatti, il Monza ha vissuto una <hi rend="#b">scalata rapida e vincente</hi>, passando velocemente <hi rend="#b">dalla Serie C alla Serie A</hi> fino alle storiche vittorie in campionato contro Juve, Inter e Napoli e l’undicesimo posto in classifica consolidato a fine stagione. Il <hi rend="#b">grande investimento economico</hi> sostenuto da Berlusconi e alcuni importanti colpi illuminanti di mercato sono stati alla base di questa ascesa.</p>
    <p>Ora il futuro potrebbe essere nella mani di <hi rend="#b">Marinakis</hi>, che ha già dimostrato di essere in grado di raggiungere importanti obiettivi. Il greco è infatti già proprietario di due club: l’<hi rend="#b">Olympiacos</hi> in Grecia e il <hi rend="#b">Nottingham Forest</hi> in Inghilterra, e ha dimostrato già in passato di essere sempre alla ricerca di nuovi colpi di mercato da assestare. Ha portato <hi rend="#b">Marcelo</hi> e <hi rend="#b">James Rodriguez</hi> al Pireo, mentre in Premier sono arrivati giocatori come <hi rend="#b">Remo Freuler</hi> dall’Atalanta, <hi rend="#b">Renan Lodi</hi> dall’Atletico Madrid e l’ex portiere del Real Madrid <hi rend="#b">Keylor Navas</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>