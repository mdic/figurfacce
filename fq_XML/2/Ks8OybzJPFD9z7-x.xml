<doc sitename="Il Fatto Quotidiano" title="Sondaggi, M5s primo partito e Pd in calo. Il centrodestra è al 35,9% ma distante 47 seggi dalla maggioranza alla Camera - Il Fatto Quotidiano" author="F Q" date="2018-01-13" url="https://www.ilfattoquotidiano.it/2018/01/13/sondaggi-m5s-primo-partito-e-pd-in-calo-il-centrodestra-e-al-359-ma-distante-47-seggi-dalla-maggioranza-alla-camera/4090452/" hostname="ilfattoquotidiano.it" description="Il Movimento Cinque Stelle in risalita ai livelli della scorsa estate. Il Partito Democratico mai così male negli ultimi dieci mesi e in calo di 0,3 punti percentuali rispetto a metà dicembre. E il centrodestra stabile attorno al 36 per cento ma lontano 47 seggi dalla maggioranza alla Camera. Mentre Liberi e Uguali viaggia sempre …" categories="Elezioni Politiche 2018" tags="Elezioni;Elezioni Politiche;Forza Italia;Liberi e uguali;Movimento 5 Stelle;PD;Silvio Berlusconi;Sondaggi Elettorali" fingerprint="7dcc06f499a3bba2">
  <main>
    <head rend="h1">Sondaggi, M5s primo partito e Pd in calo. Il centrodestra è al 35,9% ma distante 47 seggi dalla maggioranza alla Camera</head>
    <graphic src="https://st.ilfattoquotidiano.it/wp-content/uploads/2016/01/camera-675-630x2571.jpg"/>
    <p>Il <hi rend="#b">Movimento Cinque Stelle</hi> in risalita ai livelli della scorsa estate. Il <hi rend="#b">Partito Democratico</hi> mai così male negli ultimi dieci mesi e in calo di 0,3 punti percentuali rispetto a metà dicembre. E il <hi rend="#b">centrodestra</hi> stabile attorno al <hi rend="#b">36 per cento</hi> ma lontano <hi rend="#b">47 seggi dalla maggioranza alla Camera</hi>. Mentre <hi rend="#b">Liberi e Uguali</hi> viaggia sempre attorno al <hi rend="#b">6,4 per cento</hi>, lontana dall’obiettivo dichiarato di avvicinare il 10. Una situazione di stallo, sulla quale peseranno – secondo l’ultimo sondaggio di <hi rend="#b">Ipsos</hi> per il <hi rend="#i">Corriere della Sera</hi> – gli spostamenti del <hi rend="#b">34%</hi> degli elettori che in questo momento ondeggiano tra l’<hi rend="#b">astensione</hi> e l’<hi rend="#b">indecisione</hi> sul partito da votare il 4 marzo. Quel che è certo, spiega Ipsos, è che <ref target="https://www.ilfattoquotidiano.it/2018/01/10/elezioni-la-corsa-senza-limiti-dei-partiti-meno-tasse-e-piu-soldi-dal-canone-rai-ai-pannolini-fino-alla-scomparsa-dei-poveri/4084255/">gli annunci e le promesse ‘spot’ delle prime settimane di avvicinamento alle urne</ref> sono stati accolti con <hi rend="#b">freddezza</hi> perché considerati “estemporanei” e “avulsi” da proposte organiche.</p>
    <p>La fotografia scattata dall’istituto di sondaggi – che non contempla i seggi valdostani e il voto degli italiani all’estero – è comunque nitida. Il primo partito è il M5s con il <hi rend="#b">28,7%</hi> dei voti. Uno scatto dello 0,5 per cento rispetto a metà dicembre che amplia la forbice con il Pd, <hi rend="#b">in calo di altri 0,3 punti</hi> e inchiodato appena sopra la soglia del <hi rend="#b">23%</hi>. La pattuglia di deputati dem potrebbe essere irrobustista grazie agli alleati di centrosinistra: <hi rend="#b">Insieme</hi> e <hi rend="#b">Civica Popolare</hi> viaggiano rispettivamente all’<hi rend="#b">1,4</hi> e <hi rend="#b">1,8 per cento</hi>. Una percentuale che, secondo le regole del <hi rend="#b">Rosatellum 2.0</hi>, farebbe confluire i loro voti ai dem. E se dovesse concretizzarsi l’accordo con <hi rend="#b">+Europa</hi> di <hi rend="#b">Emma Bonino</hi>, in casa Pd entrebbe un altro 1,2 per cento di voti.</p>
    <p>Comunque troppo poco per pensare di infastidire la coalizione di centrodestra, data da Ipsos al <hi rend="#b">35,9%</hi>. Al gradimento per <hi rend="#b">Forza Italia</hi> (16,5) ormai stabilmente sopra il 16% da ottobre, bisogna aggiungere il <hi rend="#b">13,8%</hi> della <hi rend="#b">Lega</hi> e il <hi rend="#b">4,7</hi> di<hi rend="#b"> Fratelli d’Italia</hi>. E circa l’<hi rend="#b">1 per cento</hi> delle liste che compongono <hi rend="#b">Noi per l’Italia</hi>. A conti fatti, la coalizione ad oggi potrebbe contare su <hi rend="#b">269 seggi alla Camera</hi>, cento in più del M5s ma ancora 47 in meno della maggioranza assoluta di 316 deputati. Eppure, avverte l’istituto di Nando Pagnoncelli, non si può escludere uno scenario di maggioranza di centrodestra in virtù della <hi rend="#b">“soglia implicita”</hi>, frutto del 40% dei voti validi e del 70 per cento di vittorie nei collegi uninominali.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>