<doc sitename="Il Fatto Quotidiano" title="La classifica dei più ricchi in Borsa, Del Vecchio resta primo. Berlusconi è ottavo - Il Fatto Quotidiano" author="F Q" date="2015-08-14" url="http://www.ilfattoquotidiano.it/2015/08/14/la-classifica-dei-piu-ricchi-borsa-del-vecchio-resta-primo-berlusconi-e-ottavo/1959470/" hostname="ilfattoquotidiano.it" description="Il Paperon dei Paperoni italiano rimane Leonardo Del Vecchio. Il patron di Luxottica si conferma il più ricco dei connazionali in Borsa, con partecipazioni per 24,1 miliardi di euro, e per il terzo anno consecutivo è in vetta alla classifica stilata da Milano Finanza. Il patrimonio di Del Vecchio è salito in un anno di …" categories="Numeri &amp; News" tags="Agnelli;Benetton;Borsa;Leonardo Del Vecchio;Silvio Berlusconi" fingerprint="62b1b6aff8832d31">
  <main>
    <head rend="h1">La classifica dei più ricchi in Borsa, Del Vecchio resta primo. Berlusconi è ottavo</head>
    <graphic src="https://st.ilfattoquotidiano.it/wp-content/uploads/2015/06/luxottica-del-vecchio-675.jpg"/>
    <p>Il <hi rend="#b">Paperon dei Paperoni</hi> italiano rimane <hi rend="#b">Leonardo Del Vecchio</hi>. Il patron di <hi rend="#b">Luxottica</hi> si conferma il più ricco dei connazionali in Borsa, con partecipazioni per 24,1 miliardi di euro, e per il terzo anno consecutivo è in vetta alla classifica stilata da <hi rend="#i">Milano Finanza</hi>. Il patrimonio di Del Vecchio è salito in un anno di 9 miliardi (+59%) e deriva dalle partecipazioni in<hi rend="#b"> Foncieres des Regions</hi>, <hi rend="#b">Generali</hi>, <hi rend="#b">Space 2 </hi>e <hi rend="#b">UniCredit</hi>, che si aggiungono alla quota di controllo del gruppo dell’occhialeria.</p>
    <p>Scala cinque posizioni, piazzandosi al secondo posto, <hi rend="#b">Stefano Pessina</hi>, con 18,2 miliardi: un anno fa era appena settimo. Il suo progresso è legato alla quota nel gruppo delle farmacie <hi rend="#b">Walgreens Boots Alliance</hi>, il cui valore è salito da 3,4 a 18,2 miliardi. A ruota seguono i<hi rend="#b"> fratelli Benetton</hi>, quarti lo scorso anno con 8,8 miliardi, che mantengono le partecipazioni in <hi rend="#b">Atlantia</hi>, <hi rend="#b">Autogrill</hi>,<hi rend="#b"> Caltagirone Editore</hi>, <hi rend="#b">Mediobanca</hi>, <hi rend="#b">Pirelli</hi> e Wdf. Calano di un gradino, invece,<hi rend="#b"> Miuccia Prada</hi> e <hi rend="#b">Patrizio Bertelli</hi>: la loro partecipazione in Prada oggi vale “solo” 8,5 miliardi, due in meno rispetto all’anno scorso. Perdono ben tre posizioni, dal secondo al quinto posto, i fratelli<hi rend="#b"> Gianfelice e Paolo Rocca</hi>, con la partecipazione in <hi rend="#b">Tenaris</hi> che è scesa da 11,4 a 8,4 miliardi.</p>
    <p>Mantengono la sesta piazza le famiglie <hi rend="#b">Agnelli-Nasi</hi>, che però hanno aumentato il proprio capitale, grazie a un aumento del 67,7% della partecipazione in <hi rend="#b">Exor</hi>, passata da 3,46 a 5,8 miliardi. Passa dal nono all’ottavo posto anche <hi rend="#b">Silvio Berlusconi</hi>, che grazie ai rialzi delle quotazioni di Mediaset, Mediolanum, Mediobanca, Mondadori e MolMed ha visto aumentare il proprio patrimonio personale da 3 a 4,5 miliardi. Completano la top ten<hi rend="#b"> Emmanuel Besnier</hi>, che ha il 3,6% in Parmalat ed è passato dalla quinta alla nona posizione, e la famiglia<hi rend="#b"> Boroli-Drago</hi>, stabile al decimo posto, con i 3,1 miliardi di valore delle partecipazioni in Antena 3, International Game Technology, DeA Capital, Generali e GreenItaly1.</p>
    <p>La classifica conferma tra l’altro l’interesse della<hi rend="#b"> People’s Bank of China</hi>, la banca centrale cinese, per l’Italia: il valore delle partecipazioni è salito da 3,1 a 5,6 e il pacchetto include azioni Enel, Eni, Fca, Generali, Intesa SanPaolo, Mps, Prysmian, Saipem, Telecom, Terna e UniCredit.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>