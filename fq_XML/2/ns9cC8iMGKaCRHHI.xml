<doc sitename="Il Fatto Quotidiano" title="Milan-Inter, il derby con gli occhi di Berlusconi: costretto a festeggiare Kucka dopo aver ammirato Rijkaard - Il Fatto Quotidiano" author="Lorenzo Vendemiale" date="2016-02-01" url="http://www.ilfattoquotidiano.it/2016/02/01/milan-inter-il-derby-con-gli-occhi-di-berlusconi-costretto-a-festeggiare-kucka-dopo-aver-ammirato-rijkaard/2422165/" hostname="ilfattoquotidiano.it" description="Hai vinto Champions, scudetti e coppe di ogni genere. Ammirato giocatori del calibro di Van Basten, Weah e Shevchenko. Avuto alle dipendenze i migliori allenatori sulla piazza, da Sacchi ad Ancelotti, passando per Capello. Ma alla fine di un derby in una fredda sera di gennaio ti ritrovi a partecipare, tuo malgrado, alla standing ovation …" categories="Calcio" tags="Derby;Erick Thohir;Inter;Milan;Milano;Serie A;Silvio Berlusconi" fingerprint="aa2983497d938f88">
  <main>
    <head rend="h1">Milan-Inter, il derby con gli occhi di Berlusconi: costretto a festeggiare Kucka dopo aver ammirato Rijkaard</head>
    <graphic src="https://st.ilfattoquotidiano.it/wp-content/uploads/2016/02/berlusconi-675.jpg"/>
    <p>Hai vinto <hi rend="#b">Champions</hi>, scudetti e coppe di ogni genere. Ammirato giocatori del calibro di <hi rend="#b">Van Basten</hi>, Weah e <hi rend="#b">Shevchenko</hi>. Avuto alle dipendenze i migliori allenatori sulla piazza, da <hi rend="#b">Sacchi</hi> ad <hi rend="#b">Ancelotti</hi>, passando per <hi rend="#b">Capello</hi>. Ma alla fine di un derby in una fredda sera di gennaio ti ritrovi a partecipare, tuo malgrado, alla standing ovation per <hi rend="#b">Keisuke Honda</hi>, per mesi oggetto degli strali di stampa e tifosi. E a dover fare i complimenti ad un tecnico, <hi rend="#b">Mihajlovic</hi>, che proprio non ti è mai piaciuto. Il Milan-Inter di <hi rend="#b">Silvio Berlusconi</hi> è tutto in quell’applauso stentato, nel sorriso tirato di una foto di gruppo venuta poco bene.</p>
    <p>Scatto di una serata felice in un presente che regala poche gioie, con un pizzico di <hi rend="#b">malinconia</hi> per un passato lontano. Il derby sancisce la crisi dell’<hi rend="#b">Inter</hi> e <ref target="http://www.ilfattoquotidiano.it/2016/01/31/serie-a-milan-inter-3-0-la-crisi-di-mancini-continua-mihajlovic-padrone-della-citta-per-una-notte-e-a-6-dalla-fiorentina/2421868/">rilancia i rossoneri nella corsa al terzo posto, obiettivo minimo per entrambe le milanesi</ref>. Che fosse una partita cruciale per entrambe lo si diceva da giorni. E tu, </p>
    <p><hi rend="#b">presidente</hi>– unico vero patron rimasto alla Scala del calcio, visto che il numero uno nerazzurro,</p>
    <p><hi rend="#b">Thohir</hi>, vive dall’altra parte del mondo e di pallone s’interessa in maniera intermittente – sei sugli spalti a presenziare. A fare il tuo dovere, onorare il tuo ruolo. Anche se l’</p>
    <p><hi rend="#b">entusiasmo</hi>e l’energia non sono più quelli di una volta. Come darti torto, d’altra parte. Il Milan era un</p>
    <p><hi rend="#b">gioiello</hi>, simbolo della tua indole vincente, della tua</p>
    <p>
      <hi rend="#b">imprenditoriale.</hi>
    </p>
    <hi rend="#i">grandeur</hi>
    <p>Adesso è una squadra operaia che mette un po’ tristezza. Non che dall’altra parte del <hi rend="#b">Naviglio</hi> se la passino poi troppo meglio, nonostante le illusioni d’inizio stagione. Ma per questo il confronto diretto è ancor più deprimente. Tanti <hi rend="#b">errori</hi>, passaggi sbagliati, confusione. I <hi rend="#b">rossoneri</hi> ci mettono cuore e ordine, non è poco e basterà per stravincere. Ma lo <hi rend="#b">spettacolo</hi> è quel che è. Per rompere l’equilibrio ci vuole una zuccata di <hi rend="#b">Alex</hi>, centrale lento ed irruente, antieroe per eccellenza. Ce ne sono tanti in questo derby. Da <hi rend="#b">Honda</hi> a <hi rend="#b">Montolivo</hi>, rinati dopo esser stati per due anni capri espiatori del non gioco rossonero. Soprattutto <hi rend="#b">Kucka</hi>, medianaccio slovacco, autentico dominatore del centrocampo per manifesta inferiorità di avversari (e compagni). Li guardi, li applaudi ma non puoi non ripensare a quello che è stato. Al Milan degli olandesi <hi rend="#b">Gullit</hi> e <hi rend="#b">Rijkaard</hi>, ma anche più modestamente ad <hi rend="#b">Ambrosini</hi> e <hi rend="#b">Gattuso</hi>.</p>
    <p>Al gol del vantaggio Galliani, scudiero di mille trionfi, urla e ti dà di <hi rend="#b">gomito</hi> come ai tempi della Champions di <hi rend="#b">Manchester</hi> e Atene. Le telecamere ti fissano e proprio non puoi esimerti dall’abbozzare un’esultanza. Al rigore sbagliato di <hi rend="#b">Icardi</hi> alle spalle hai<hi rend="#b"> Matteo Salvini</hi>, che ha la metà dei tuoi anni ma politicamente oggi conta più di te, e ti ruba la scena rivolgendo ripetutamente il<hi rend="#b"> gesto dell’ombrello</hi> alla curva interista. Sul 2-0 di <hi rend="#b">Bacca</hi>, l’unico vero fuoriclasse di una squadra mediocre per cui valeva pena la spendere 30 milioni anche in piena crisi, un mezzo sorriso ti scappa per davvero. Finisce addirittura in <hi rend="#b">trionfo</hi>. È la rinascita del Milan e la rivincita di <hi rend="#b">Mihajlovic</hi>.</p>
    <p>Non tua, perché questa squadra che sta imparando a cavarsela con la forza dell’abnegazione e l’arma del <hi rend="#b">contropiede</hi>, a te, esteta del bel “giuoco” e del calcio d’attacco, proprio non può appartenere. Infatti nelle poche parole che ti strappano ai <hi rend="#b">microfoni</hi> c’è sempre freddezza, un certo distacco: “Questo il vero <hi rend="#b">Milan</hi>? Dovrebbe essere anche meglio”. “Bravo Mihajlovic? Gli allenatori vivono di <hi rend="#b">risultati</hi>”. Alla fine ti tocca pure il <hi rend="#b">selfie</hi> presidenziale con giocatori e staff, da sparare in tempo reale sui <hi rend="#b">social</hi>. In cui non vieni più smagliante ed impettito come ai tempi d’oro, ma con gli occhi chiusi e la smorfia asimmetrica delle persone poco <hi rend="#b">fotogeniche</hi>. Ma a quasi ottant’anni, con la tua <hi rend="#b">creatura</hi> che arranca a metà classifica e mille preoccupazioni per la testa, anche un <hi rend="#b">derby</hi> vinto nella mediocrità può bastare per tornare a casa con un <hi rend="#b">sorriso</hi>.</p>
    <p>
      <hi rend="#i">foto tratta dal profilo Twitter ufficiale del Milan</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>