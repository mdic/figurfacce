<doc sitename="Il Fatto Quotidiano" title="Matteo Renzi: &quot;Non ho l'ansia di tornare a Palazzo Chigi. Berlusconi? Ho tutto l'interesse che sia della partita&quot; - Il Fatto Quotidiano" author="F Q" date="2017-11-07" url="http://www.ilfattoquotidiano.it/2017/11/07/renzi-va-in-tv-e-risponde-agli-attacchi-non-ho-lansia-di-tornare-a-palazzo-chigi-berlusconi-spero-che-sia-candidabile/3965212/" hostname="ilfattoquotidiano.it" description="Non ha l’ansia di tornare a Palazzo Chigi e la corsa vorrebbe giocarsela anche con Silvio Berlusconi. Il confronto con Luigi Di Maio è sfumato (“è il nulla come direbbe Gnocchi”) ma Matteo Renzi va a DiMartedì e risponde – con diverse difficoltà – agli attacchi di questi giorni, rincarati dal flop del candidato di centrosinistra …" categories="Politica" tags="Matteo Renzi;PD;Silvio Berlusconi" fingerprint="eda6be65508e030c">
  <main>
    <head rend="h1">Matteo Renzi: “Non ho l’ansia di tornare a Palazzo Chigi. Berlusconi? Ho tutto l’interesse che sia della partita”</head>
    <graphic src="https://st.ilfattoquotidiano.it/wp-content/uploads/2017/11/Renzi-Floris-675.jpg"/>
    <p>Non ha l’ansia di tornare a <hi rend="#b">Palazzo Chigi</hi> e la corsa vorrebbe giocarsela anche con <hi rend="#b">Silvio Berlusconi</hi>. Il confronto con<hi rend="#b"> Luigi Di Maio</hi> è sfumato (“è il nulla come direbbe Gnocchi”) ma <hi rend="#b">Matteo Renzi</hi> va a <hi rend="#i">DiMartedì</hi> e risponde – con diverse difficoltà – agli attacchi di questi giorni, rincarati dal <hi rend="#b">flop</hi> del candidato di centrosinistra alle Regionali in <hi rend="#b">Sicilia</hi> che hanno scatenato anche diversi pezzi di <hi rend="#b">Pd</hi>. Tanto che a un certo punto fa anche <hi rend="#i">mea culpa</hi>: “Ci accusano di essere stati troppo amici di quelli che hanno potere. Il Pd ha moltissimi voti da recuperare”.</p>
    <p><hi rend="#b">Dibattito sterile sul premier</hi> – Poi riprende a battagliare con i soliti noti e sui consueti argomenti: “Lì dove io sono, non mi ci ha messo lei, Floris, o <hi rend="#b">Bersani</hi> o <hi rend="#b">D’Alema</hi> né mi ci sono messo io da solo, ma i due milioni alle primarie”. In ogni caso quello attorno al candidato premier alle prossime elezioni “è un dibattito sterile” perché “il potenziale premier lo decide il Parlamento”. Comunque, chiarisce, <hi rend="#b">“non ho l’ansia di tornare a Palazzo Chigi”</hi>. Un nome alternativo? “Ce ne sono tanti. Uno si chiama Gentiloni. Non è andato lì per caso…”.</p>
    <p><hi rend="#b">Berlusconi? “Mi auguro sia candidabile” –</hi> Un desiderio c’è: vorrebbe che della <hi rend="#b">campagna elettorale</hi> dei prossimi mesi Silvio Berlusconi fosse uno dei protagonisti, parte attiva e candidabile. “Mi auguro che sia in partita”, dice riferendosi alla sentenza di <hi rend="#b">Strasburgo</hi> che potrebbe riabilitare l’ex cavaliere dopo la condanna definitiva a 4 anni per <hi rend="#b">frode fiscale</hi>: “Ho tutto l’interesse ma decidono i giudici, li rispetteremo”. Poi la stoccata anche a lui: “Si è messo in testa di fare la versione restaurata, come <hi rend="#b">Blade Runner</hi>“.</p>
    <p><hi rend="#b">Nei sondaggi Pd il doppo di Fi –</hi> Poi c’è la cronaca più ‘fresca’, con la Sicilia finita al centrodestra e il Pd lontano, lontanissimo dagli avversari: “Questa storia che il Pd ha perso… <hi rend="#b">Sì, abbiamo perso</hi> in Sicilia, ma lo dite che nei sondaggi il Pd è il doppio di <hi rend="#b">Forza Italia</hi>? – afferma – Sulle coalizioni e sui collegi vedremo come andrà a finire, ma la mia opinione è che il Pd sarà il primo gruppo parlamentare e che <hi rend="#b">il centrodestra si spaccherà</hi> il giorno dopo”.</p>
    <p><hi rend="#b">Su Di Maio – </hi>Renzi arriva in studio dopo una infilata di battute di <hi rend="#b">Gene Gnocchi</hi> (“Dio c’è, Renzi c’era”, scherza il comico) e riserva subito le sue bordate a Di Maio. “Aveva chiesto il confronto ma poi è scappato: un leader non ha paura. Ma Di Maio è “come quel compagno di classe che ti dice ‘ti aspetto fuori’, poi suona la campanella, esci e non c’è nessuno”, anzi “il nulla come direbbe Gnocchi”. “Gli chiederei – aggiunge – perché è sempre in tv ma ha partecipato al 30% delle votazioni in Parlamento. Ha detto che sono un aguzzino e ho salvato le <hi rend="#b">banche</hi> mandando sul lastrico i risparmiatori. Rinunci all’immunità, si lasci giudicare”.</p>
    <p><hi rend="#b">Piero Grasso e le alleanze –</hi> Renzi replica anche a quanto detto nel pomeriggio da <hi rend="#b">Piero Grasso</hi>, che la sinistra vorrebbe suo candidato premier: “Non credo che il Paese sia stanco e deluso, c’è tanta bella gente che vuole mettersi in gioco”. E se Bersani e D’Alema da <hi rend="#b">Mdp</hi> chiedono discontinuità, il segretario Pd replica: “Vorrei un altro <hi rend="#b">Jobs act</hi>, con altri 986mila posti di lavoro. Ricordo che nel 2014, quando sono arrivato a Palazzo Chigi, <hi rend="#b">Obama</hi> in una telefonata mi ha detto ‘farete la fine della Grecia se non cambiate'”. Dice di aver messo al lavoro gli sherpa per una trattativa <hi rend="#b">“senza veti”</hi> ma “D’Alema vuole mi dia fuoco in piazza? Mi sembra eccessivo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>