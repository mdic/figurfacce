<doc sitename="Il Fatto Quotidiano" title="Governo, Saviano: &quot;L'Italia è in deflazione e il premier mangia il gelato&quot; - Il Fatto Quotidiano" author="RQuotidiano" date="2014-09-11" url="http://www.ilfattoquotidiano.it/2014/09/11/governo-saviano-litalia-e-in-deflazione-e-il-premier-mangia-il-gelato/1118357/" hostname="ilfattoquotidiano.it" description="“L’Italia è in deflazione e il presidente del Consiglio mangia il gelato”. L’attacco a Matteo Renzi questa volta lo firma il giornalista Roberto Saviano, nella sua rubrica “L’Antitaliano” su L’Espresso in edicola il 12 settembre. “Il momento è gravissimo e la necessità di serietà è illimitata”, scrive, “si pensava che con l’uscita di scena di Silvio Berlusconi, …" categories="Politica" tags="Deflazione;Economist;Matteo Renzi;PD;Roberto Saviano;Silvio Berlusconi" fingerprint="adca3667a80e033d">
  <main>
    <head rend="h1">Governo, Saviano: “L’Italia è in deflazione e il premier mangia il gelato”</head>
    <graphic src="https://st.ilfattoquotidiano.it/wp-content/uploads/2014/09/saviano-640.jpg"/>
    <p>“L’Italia è in deflazione e il presidente del Consiglio mangia il gelato”. L’attacco a <hi rend="#b">Matteo Renzi</hi> questa volta lo firma il giornalista <hi rend="#b">Roberto Saviano,</hi> nella sua rubrica “L’Antitaliano” su<hi rend="#b"> L’Espresso</hi> in edicola il 12 settembre. “Il momento è gravissimo e la necessità di serietà è illimitata”, scrive, “si pensava che con l’uscita di scena di <hi rend="#b">Silvio Berlusconi</hi>, quell’eterno rinvio ai tipici personaggi della commedia all’italiana fosse esaurito. Si sperava che il pagliaccio e l’abile battutista con responsabilità di governo avessero lasciato il terreno a una generazione di persone serie, in grado di cogliere la gravità delle situazioni e dunque capace di lavorare con discrezione a soluzioni anche dolorose, ma di largo respiro”. </p>
    <p>Tra le scelte di Renzi criticate da Saviano, quella di presentarsi nel cortile di Palazzo Chigi con in mano un gelato per ribattere alla <hi rend="#b">vignetta dell’Economist</hi>. “Se il giorno in cui si è ufficializzata <hi rend="#b">la deflazione</hi> che ha portato l’economia italiana al 1959 il nostro premier ha teatralmente mangiato il gelato, forse a breve -sottolinea ancora lo scrittore- sarà costretto a presentarsi al Paese in ginocchio e con la testa bassa, in un vuoto di parole, finalmente rappresentativo del disastro”.</p>
    <p>Dal mondo politico reazioni soprattutto in Forza Italia. “Roberto Saviano deve aver finito la sua fantomatica spinta propulsiva di moralizzatore e di fustigatore dei costumi se per giustificare le critiche al presidente del Consiglio, Matteo Renzi, ha bisogno di insultare per l’ennesima volta <hi rend="#b">il presidente Silvio Berlusconi</hi>“, dice il capogruppo alla Camera Renato Brunetta. “Saviano emblema della sinistra radical chic: incapace di scendere dal piedistallo e incline all’antiberlusconismo anche quando parla d’altro”, scrive su Twitter la responsabile Comunicazione del movimento azzurro, <hi rend="#b">Deborah Bergamini.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>