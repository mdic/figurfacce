<doc sitename="Il Fatto Quotidiano" title="Silvio Berlusconi, per ex direttore The Economist &quot;salvatore politico. Pericolo è vittoria di Salvini, Renzi arrogante&quot; - Il Fatto Quotidiano" author="F Q" date="2018-01-06" url="https://www.ilfattoquotidiano.it/2018/01/06/silvio-berlusconi-per-ex-direttore-the-economist-salvatore-politico-pericolo-e-vittoria-di-salvini-renzi-arrogante/4076809/" hostname="ilfattoquotidiano.it" description="“E se Berlusconi finisse per essere il salvatore politico dell’Italia? Non escludetelo”. Soprattutto se a dirlo è Bill Emmott, l’ex direttore del quotidiano inglese The Economist che nel 2001 firmò la celebre copertina che definiva Silvio Berlusconi “inadatto a governare“. In un’intervista al Corriere della Sera, il giornalista e scrittore britannico chiarisce i motivi che l’hanno …" categories="Elezioni Politiche 2018" tags="Economist;Elezioni;Forza Italia;Matteo Renzi;Matteo Salvini;Movimento 5 Stelle;Silvio Berlusconi" fingerprint="3faebe61c28ec2a5">
  <main>
    <head rend="h1">Silvio Berlusconi, per ex direttore The Economist “salvatore politico. Pericolo è vittoria di Salvini, Renzi arrogante”</head>
    <graphic src="https://st.ilfattoquotidiano.it/wp-content/uploads/2017/11/26/berlusconi-675.jpg"/>
    <p>“E se <hi rend="#b">Berlusconi</hi> finisse per essere il<hi rend="#b"> salvatore politico</hi> dell’Italia? Non escludetelo”. Soprattutto se a dirlo è <hi rend="#b">Bill Emmott</hi>, l’ex direttore del quotidiano inglese <hi rend="#i">The</hi><hi rend="#i">Economist</hi> che nel 2001 firmò la celebre copertina che definiva <hi rend="#b">Silvio Berlusconi</hi> “<hi rend="#b">inadatto a governare</hi>“. In un’intervista al <hi rend="#i">Corriere della Sera</hi>, il giornalista e scrittore britannico chiarisce i motivi che l’hanno spinto – 17 anni dopo – a cambiare registro nei confronti dell’ex Cavaliere. <hi rend="#i"> The Bunga Bunga Party Returns to Italy </hi>è infatti il titolo della sua ultima analisi sul voto italiano per </p>
    <p><hi rend="#i">Project Syndicate</hi>.</p>
    <p>Cosa è cambiato allora dal 2001? In realtà nulla per Bill Emmott: “Non ho mutato opinione. <hi rend="#b">Resta inadeguato</hi> a guidare l’Italia – spiega -. Ma potrebbe essere determinante per formare una coalizione centrista in grado di impedire a <hi rend="#b">M5s</hi> o<hi rend="#b"> Lega</hi> di essere forza trainante nella formazione del nuovo governo. Sarà lui a presentarsi come salvatore politico, non dico sia una cosa buona”. E avverte del rischio più grande delle prossime elezioni: “L’Europa deve sperare che <hi rend="#b">Forza Italia</hi> emerga più forte della Lega: il <hi rend="#b">peggiore risultato</hi> sarebbe una vittoria del centrodestra con <hi rend="#b">Salvini</hi> davanti”.</p>
    <p>Il <hi rend="#b">paradosso</hi> rilevato da Bill Emmott è proprio questo: l’ex Cavalier come<hi rend="#b"> argine ai populismi</hi>. Incarnati, a suo dire, dal <hi rend="#b">Movimento 5 Stelle</hi> e dalla <hi rend="#b">Lega</hi>.<hi rend="#b"/>Nonostante siano “rimasti popolari” e le “loro proposte politiche siano maturate”, per Emmott i grillini rimangono ancora “<hi rend="#b">privi di esperienza e di credibilità</hi>. Forse è un po’ ingiusto dire che al governo sarebbero come la Casa Bianca di <hi rend="#b">Trump,</hi> ma in qualche modo sì, potenzialmente potrebbero essere altrettanto ”sperimentali” e caotici”.</p>
    <p>“Ma Berlusconi non può diventare premier, sarà un <hi rend="#b">manovratore dietro le quinte</hi>, è in quel ruolo che dobbiamo valutarlo e in quel ruolo non credo possa essere così negativo. Le sue posizioni sono più moderate di quelle di Salvini e Di Maio”. E, secondo Emmott, proprio quest’ultimo punto potrebbe giocare a favore dell’ex Cav alle prossime elezioni. “<hi rend="#b">Forza Italia</hi> è attorno al <hi rend="#b">16%</hi>, Renzi al <hi rend="#b">22</hi>. Quindi <hi rend="#b">Renzi</hi> è<hi rend="#b"> più popolare</hi> di Berlusconi, ma Berlusconi ha più possibilità di formare una <hi rend="#b">coalizione</hi> perché non ha irritato tanta gente quanto il leader dem. Può costruire una alleanza sia a destra con Lega e <hi rend="#b">Fratelli d’Italia</hi>, sia al centro. È più abile per il sistema italiano. Renzi non ha amici né alleati”. “Berlusconi è stato importante anche con<hi rend="#b"> Monti</hi> e <hi rend="#b">Letta</hi>, il sostegno del suo partito ad alcune riforme è stato già vitale”, aggiunge Emmott. “Dire che l’Europa spera in lui però può essere fuorviante: spera in una coalizione centrista moderata, o in una grande coalizione”. Merito di Berlusconi è quindi la capacità di sapersi costruire sempre una rete di amici e alleati, cosa che non riesce invece a <hi rend="#b">Matteo Renzi</hi>, anche lui al centro dell’analisi di Emmott. Per l’ex direttore dell’Economist, la grande debolezza di Renzi è stato il “non aver costruito una vera squadra e non aver facilitato la collaborazione tra i partner di coalizione e dentro il Pd”. Inoltre, ha puntato troppo dal punto di vista politico sul referendum. “Ha commesso una <hi rend="#b">serie di tragici errori</hi>“, spiega Emmott, secondo cui il leader è stato “<hi rend="#b">troppo arrogante</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>