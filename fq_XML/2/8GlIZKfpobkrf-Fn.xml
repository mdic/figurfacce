<doc sitename="Il Fatto Quotidiano" title="Governo M5s-Lega, il peso di Berlusconi: &quot;Con Salvini contatti mai interrotti&quot;. Il leader della Lega pronto alle elezioni - Il Fatto Quotidiano" author="F Q" date="2018-05-15" url="https://www.ilfattoquotidiano.it/2018/05/15/governo-m5s-lega-il-peso-di-berlusconi-con-salvini-contatti-mai-interrotti-il-leader-della-lega-pronto-alle-elezioni/4356461/" hostname="ilfattoquotidiano.it" description="Altro che ombra. Altro che sospetti. La figura di Silvio Berlusconi non è solo proiettata sulle trattative per il contratto di governo alle quali partecipano Movimento Cinque Stelle e Lega. E’ più di un convitato di pietra: è un punto di riferimento. Tanto che ieri, dopo giorni e notti di tavoli di lavoro e prima …" categories="Politica" tags="Crisi di Governo;Governo;Governo Di Maio;Governo Tecnico;Lega;Luigi di Maio;Matteo Salvini;Quirinale;Sergio Mattarella;Silvio Berlusconi" fingerprint="ba3632503005f128">
  <main>
    <head rend="h1">Governo M5s-Lega, il peso di Berlusconi: “Con Salvini contatti mai interrotti”. Il leader della Lega pronto alle elezioni</head>
    <graphic src="https://st.ilfattoquotidiano.it/wp-content/uploads/2018/05/15/berlusconi-675.jpg"/>
    <p>Altro che ombra. Altro che sospetti. La figura di <hi rend="#b">Silvio Berlusconi</hi> non è solo proiettata sulle trattative per il contratto di governo alle quali partecipano <hi rend="#b">Movimento Cinque Stelle</hi> e <hi rend="#b">Lega</hi>. E’ più di un convitato di pietra: è un punto di riferimento. Tanto che ieri, dopo giorni e notti di tavoli di lavoro e prima delle consultazioni al Quirinale che a sentire gli esponenti grillini e leghisti parevano quasi decisive, <hi rend="#b">Matteo Salvini</hi> è andato ad <hi rend="#b">Arcore</hi> per un faccia a faccia nel quale il leader del Carroccio ha raccontato come sta andando il confronto con il M5s e ha ricevuto <hi rend="#b">consigli</hi> e <hi rend="#b">raccomandazioni</hi>. Lo raccontano <hi rend="#i">Corriere</hi> e <hi rend="#i">Repubblica</hi>: la smentita non è ufficiale, passa da “ambienti del centrodestra” che per altro precisano che Salvini e Berlusconi “non hanno però mai smesso di avere contatti”. E d’altra parte non c’è niente da nascondere: è stato lo stesso Salvini ieri, all’uscita dal colloquio con Mattarella, a “ringraziare <hi rend="#b">Berlusconi</hi> e <hi rend="#b">Meloni</hi> che non hanno spaccato il centrodestra”. Un confronto “mai interrotto” che potrebbe spiegare molte cose, <ref target="https://www.ilfattoquotidiano.it/2018/05/14/governo-m5s-lega-salvini-evoca-berlusconi-e-allontana-laccordo-sulla-giustizia-parlo-per-il-centrodestra-unito/4353479/">a partire dal pessimismo espresso dal capo della Lega dopo aver parlato con il presidente della Repubblica.</ref> Un pessimismo legato in realtà alla volontà di <hi rend="#b">alzare l’asticella</hi>: Salvini si sente più forte nella partita con <hi rend="#b">Luigi Di Maio</hi>, perché si volta e ha ancora una coalizione che lo lancia da leader <hi rend="#b">verso il 40 per cento</hi> e oltre.</p>
    <p>Secondo <hi rend="#i">Corriere</hi> e<hi rend="#i"> Repubblica</hi>, dunque, nell’incontro Salvini ha informato Berlusconi sulla situazione della trattativa, sulle distanze che restano e forse si estendono. Viceversa il presidente di Forza Italia ha raccomandato cautela all’alleato diventato leader, scrive il <hi rend="#i">Corriere</hi>, perché una cosa sono i punti in un documento, un’altra le storie dei due movimenti, gli elettori e l’azione quotidiana di governo. Il leader del Carroccio, secondo <hi rend="#i">Repubblica</hi>, rilancia dicendo che se continua così lui non ha difficoltà a tornare al voto. Forse Berlusconi e Salvini non si sono visti, ma quello che è certo è che per tutta la mattina – a dispetto delle cronache delle ore precedenti (con il capogruppo leghista <hi rend="#b">Gianmarco Centinaio</hi> che diceva che al contratto “mancavano solo le virgole”) – i parlamentari berlusconiani suonavano campane a morto per il patto di<hi rend="#b"> governo M5s-Lega</hi>, guardacaso tutti quelli che compongono il gruppo dirigente del partito:<hi rend="#b"> Mariastella Gelmini</hi>, <hi rend="#b">Anna Maria Bernini</hi>, <hi rend="#b">Renato Brunetta</hi>, <hi rend="#b">Giorgio Mulè</hi>, <hi rend="#b">Licia Ronzulli</hi>. </p>
    <p>Salvini si sente più forte perché ha due armi in più. La prima avrà un impatto sulla sua comunicazione, almeno in apparenza: ha dimostrato di essere quello “duro e puro” sui suoi temi (migranti, Fornero) e su quelli del resto del<hi rend="#b"> centrodestra </hi>(giustizia). Quello pronto alla guerra con <hi rend="#b">l’Europa</hi> che lega le mani ai governi. Non vuole “<hi rend="#b">governi fantoccio</hi>“, altrimenti il <hi rend="#b">contratto di governo</hi> scritto con i Cinquestelle è solo “un<hi rend="#b"> libro dei sogni</hi>“, è la frase. La seconda è<ref target="https://www.ilfattoquotidiano.it/2018/05/12/silvio-berlusconi-il-tribunale-ha-concesso-la-riabilitazione-stop-agli-effetti-della-severino-ora-e-candidabile/4350546/"> la riabilitazione di Silvio Berlusconi, tornato candidabile</ref> e quindi in prospettiva un motore aggiuntivo alla macchina elettorale di Forza Italia un po’ appannata. Salvini, insomma, può passare all’incasso in qualsiasi momento, ora che è scavallato il termine della finestra elettorale del 22 luglio. Se il patto con Di Maio che sembrava così in salute per giorni e giorni davvero si dovesse rompere, non dovrebbe far altro che fare quello che ha fatto per tutta la vita: una campagna elettorale, fino a settembre, probabilmente, magari contro quel “governo neutrale” che rispetterebbe tutte le regole, europee e non, su conti pubblici, migranti, standard internazionali. C’è poi l’altra alleata, la presidente di Fratelli d’Italia </p>
    <p><hi rend="#b">Giorgia Meloni</hi>, che ha ricordato a Salvini che “con una legge decente” il centrodestra starebbe già governando. Un’ultima tentazione ora che il voto in piena estate è scongiurato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>