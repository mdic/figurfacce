<doc sitename="Il Fatto Quotidiano" title="Camere, centrodestra: &quot;A noi presidente del Senato, a M5s Camera. Invitiamo tutti i partiti a incontro congiunto&quot;. Pd: &quot;No&quot; - Il Fatto Quotidiano" author="F Q" date="2018-03-21" url="https://www.ilfattoquotidiano.it/2018/03/21/camere-centrodestra-a-noi-la-presidenza-del-senato-a-m5s-della-camera-invitiamo-tutti-i-partiti-a-incontro-congiunto/4242045/" hostname="ilfattoquotidiano.it" description="Ai Cinquestelle la presidenza della Camera, come chiedono. Il presidente del Senato sarebbe invece un eletto del centrodestra, più probabilmente di Forza Italia. E un invito a tutti i partiti per un incontro congiunto da organizzare già domani, vigilia delle prime votazioni per i presidenti delle Camere. E’ il risultato del vertice a Palazzo Grazioli, …" categories="Politica" tags="Centrodestra;Matteo Salvini;Movimento 5 Stelle;Paolo Romani;Silvio Berlusconi" fingerprint="8daf3071f92d9324">
  <main>
    <head rend="h1">Camere, centrodestra: “A noi presidente del Senato, a M5s Camera. Invitiamo tutti i partiti a incontro congiunto”. Pd: “No”</head>
    <graphic src="https://st.ilfattoquotidiano.it/wp-content/uploads/2018/02/22/Salvini-Meloni-Berlusconi-675.jpg"/>
    <p>Ai <hi rend="#b">Cinquestelle</hi> la <hi rend="#b">presidenza della Camera</hi>, come chiedono. Il <hi rend="#b">presidente del Senato</hi> sarebbe invece un eletto del <hi rend="#b">centrodestra</hi>, più probabilmente di <hi rend="#b">Forza Italia</hi>. E un invito a tutti i partiti per un incontro congiunto da organizzare già domani, vigilia delle prime votazioni per i presidenti delle Camere. E’ il risultato del vertice a<hi rend="#b"> Palazzo Grazioli</hi>, tra il presidente di Forza Italia <hi rend="#b">Silvio</hi><hi rend="#b">Berlusconi</hi>, il segretario della Lega <hi rend="#b">Matteo Salvini</hi> e la presidente dei Fratelli d’Italia <hi rend="#b">Giorgia Meloni</hi>.</p>
    <p>“Il centrodestra – si legge in una nota congiunta – propone ai capigruppi parlamentari un comune percorso istituzionale che consenta alla<hi rend="#b"> coalizione vincente</hi> (il <hi rend="#b">centrodestra</hi>) di esprimere il presidente del Senato e al primo <hi rend="#b">gruppo parlamentare M5s</hi> il presidente della Camera. A tal fine anche per concordare i nomi i leader del centrodestra invitano le altre forze politiche ad un incontro congiunto”. Per il Senato, ad ogni modo, Berlusconi insiste sul nome di <hi rend="#b">Paolo Romani</hi> con la condivisione di tutto lo stato maggiore del partito.</p>
    <p>Se sul nome del ministro dello Sviluppo economico del quarto governo Berlusconi il Movimento 5 Stelle aveva messo subito il veto, in serata è arrivato il niet del Partito Democratico all’incontro: “Il Pd <hi rend="#b">non può partecipare</hi> a incontri i cui esiti sono <hi rend="#b">già scritti</hi> – si legge in una nota – se c’è già un accordo sulle presidenze da parte di qualcuno è bene che chi l’ha fatto se ne assuma tutta la responsabilità”.</p>
    <p><ref target="https://www.ilfattoquotidiano.it/2018/03/21/nuovo-governo-berlusconi-da-lok-a-unintesa-con-il-m5s-e-per-il-senato-da-una-terna-romani-gasparri-e-bernini/4241239/">Un accordo che nei piani di Berlusconi, Salvini e Meloni metterebbe “le cose a posto” all’interno dello stesso centrodestra – come anticipavano oggi i giornali</ref> – perché in questo schema (nel quale l’eventuale incaricato di trovare una maggioranza sarebbe Salvini o un leghista o ancora una figura proposta dal Carroccio) va a buca un altro punto per Salvini: il candidato presidente alle Regionali in Friuli Venezia Giulia è <hi rend="#b">Massimiliano Fedriga</hi>, ex capogruppo della Camera. Una decisione arrivata dopo numerose lotte all’interno del centrodestra: basti pensare che fino all’ora di pranzo il candidato ufficiale era l’ex governatore <hi rend="#b">Renzo Tondo</hi>).</p>
    <quote><p>Massimiliano</p><ref>#Fedriga</ref>, prossimo presidente del Friuli-Venezia Giulia! Buon lavoro!<ref>pic.twitter.com/G5s4FmVErZ</ref><p>— Matteo Salvini (@matteosalvinimi)</p><ref>21 marzo 2018</ref></quote>
    <p>Il centrodestra definisce questo atteggiamento comune come una “<hi rend="#b">proposta così rispettosa</hi> del voto degli italiani possa essere accolta positivamente da tutte le altre forze in campo”. Ma già dalla nota congiunta traspare la differenza di “sensibilità” – chiamiamole così – della Lega da una parte e di Forza Italia dall’altra continuano ad essere diverse. I leader del centrodestra “si fanno promotori di un <hi rend="#b">percorso istituzionale</hi> nella definizione degli assetti parlamentari che coinvolga tutte le forze politiche. Il centrodestra riconosce in ciascun ramo del Parlamento un vicepresidente a ogni gruppo parlamentare che non esprima il presidente”.</p>
    <p>Infatti in mattinata <hi rend="#b">Renato Brunetta</hi> e <hi rend="#b">Paolo</hi><hi rend="#b">Romani</hi>, capigruppo di Forza Italia, hanno incontrato il coordinatore della segreteria del Pd, <hi rend="#b">Lorenzo Guerini</hi> e gli hanno ribadito quanto hanno detto ai loro omologhi dei Cinquestelle <hi rend="#b">Giulia Grillo</hi> e <hi rend="#b">Danilo Toninelli</hi>: “Il Partito democratico è una forza importante in questo Parlamento, è stato il secondo partito più votato alle elezioni politiche del 4 marzo, e deve essere coinvolto nell’accordo al quale si sta lavorando in queste ore”. Il M5s non voterà mai – come conferma di nuovo oggi – Romani per via della condanna definitiva per peculato, ma se si arriverà a un ballottaggio, basteranno i voti del centrodestra. Peraltro il Pd per il momento non ha detto una sola parola contro la candidatura del senatore berlusconiano. Anzi, l’unico che si è sbottonato è stato in senso opposto: “Su Romani c’è un dibattito forzato, politico, mi pare un no a prescindere – ha spiegato <hi rend="#b">Ettore Rosato</hi> – Non condividiamo le liste di proscrizione M5s a momenti alternati: vediamo se mantengono la parola sulla non iscrizione di quelli che non hanno effettuato tutti i rimborsi”.</p>
    <p>Quanto all’agenda possibile, infine, per il presidente del Senato si dovrebbe attendere solo fino a <hi rend="#b">sabato</hi> al massimo domenica (alla quarta votazione c’è il ballottaggio tra i due più votati). Per la <hi rend="#b">Camera</hi> i <hi rend="#b">tempi</hi> invece potrebbero <hi rend="#b">allungarsi</hi>, soprattutto senza un accordo politico che regga davvero, anche nel segreto dell’una. In ogni caso le convocazioni sono in entrambi i casi per venerdì mattina: alle 10,30 a Palazzo Madama e alle 11 a Montecitorio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>