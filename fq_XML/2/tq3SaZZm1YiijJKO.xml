<doc sitename="Il Fatto Quotidiano" title="I politici e l'inglese, questo sconosciuto. Da Boldrini a Renzi, da Di Maio a Salvini così parlano i nostri leader - Il Fatto Quotidiano" author="Elisabetta Ambrosi" date="2018-02-14" url="https://www.ilfattoquotidiano.it/2018/02/14/i-politici-e-linglese-questo-sconosciuto-da-boldrini-a-renzi-da-di-maio-a-salvini-cosi-parlano-i-nostri-leader/4160291/" hostname="ilfattoquotidiano.it" description="Che cosa accomuna Renzi e Berlusconi, Salvini e Di Maio? Semplice: una scarsa o nulla conoscenza della lingua inglese, come dimostrano i video pubblici nei quali i diversi leader parlano. A salvarsi, Paolo Gentiloni a parte, sono soprattutto le donne: Emma Bonino, ad esempio, ma anche Laura Boldrini e la quasi bilingue Virginia Raggi. Ad …" categories="Attualità" tags="Emma Bonino;Luigi di Maio;Matteo Renzi;Matteo Salvini;Paolo Gentiloni;Silvio Berlusconi" fingerprint="d1bedc77985ed819">
  <main>
    <p>Che cosa accomuna <hi rend="#b">Renzi</hi> e <hi rend="#b">Berlusconi</hi>, <hi rend="#b">Salvini</hi> e <hi rend="#b">Di Maio</hi>? Semplice: una scarsa o nulla conoscenza della lingua inglese, come dimostrano i video pubblici nei quali i diversi leader parlano. A salvarsi, Paolo <hi rend="#b">Gentiloni</hi> a parte, sono soprattutto le donne: <hi rend="#b">Emma Bonino</hi>, ad esempio, ma anche <hi rend="#b">Laura Boldrini</hi> e la quasi bilingue <hi rend="#b">Virginia Raggi</hi>. Ad analizzare il grado di inglese di chi si candida a guidare il paese è stata l’<hi rend="#i">American British Academy</hi> (start up specializzata in app educative). In un sondaggio condotto su 1000 studenti italiani, ABA ha inoltre rilevato che la maggior parte di quei giovani – a cui i nostri politici predicano l’importanza di fare l’Erasmus, padroneggiare le lingue e guardare all’Europa – ritiene in realtà che un ipotetico esame di inglese delle superiori sarebbe superato solo da Paolo <hi rend="#b">Gentiloni</hi>, mentre Beppe<hi rend="#b"> Grillo</hi>, Nichi <hi rend="#b">Vendola</hi>, <hi rend="#b">Salvini</hi> e <hi rend="#b">Berlusconi</hi> sarebbero per certo bocciati. Tutto questo nonostante il 90% degli intervistati ritenga fondamentale che un Presidente del Consiglio debba conoscere l’inglese. Ma vediamo i voti assegnati ai singoli politici.</p>
    <p><hi rend="#b">Laura Boldrini</hi> (Liberi e Uguali): <hi rend="#b">voto 7</hi>. Ha lavorato a lungo con le Nazioni Unite, rilascia sempre interviste in inglese ai media stranieri. Ovvio che la Presidente della Camera con l’inglese se la cavi più che bene.</p>
    <p><hi rend="#b">Emma Bonino</hi> (+Europa): <hi rend="#b">voto 7</hi>. L’inglese non è certo un ostacolo per la leader Radicale, grazie ai suoi incarichi come commissario europeo dal 1995 al 1999 e Ministra degli Esteri dal 2013 al 2014, ma anche a una laurea in Lingue e Letterature Straniere conseguita alla Bocconi di Milano nel 1972.</p>
    <p><hi rend="#b">Paolo Gentiloni</hi> (Partito Democratico): <hi rend="#b">voto 8</hi>. L’attuale presidente del Consiglio maneggia l’inglese più che bene, dote apprezzata, a quanto pare, nei palazzi della politica romana fin dagli anni Novanta.</p>
    <p><hi rend="#b">Virginia Raggi</hi> (Movimento 5 Stelle): <hi rend="#b">voto 8</hi>. Pronuncia perfetta e ampio vocabolario: la sindaca di Roma è forse la politica che più di tutti parla inglese in modo impeccabile.</p>
    <p><hi rend="#b">Silvio Berlusconi</hi> (Forza Italia): <hi rend="#b">voto 5.</hi> L’inglese è sempre stato un punto debole per l’ex premier. Legge con fatica discorsi scritti, come quando si rivolse in inglese al Congresso americano, e ogni tentativo di improvvisazione si rivela fallimentare. Indimenticabile la sua ode estemporanea alla bandiera a stelle e strisce che lanciò il tormentone <hi rend="#i">nos only.</hi></p>
    <p><hi rend="#b">Luigi Di Maio</hi> (Movimento 5 Stelle): <hi rend="#b">voto 5+</hi>. L’inglese del giovane leader pentastellato è zoppicante. Di Maio ha sempre risposto in italiano alle domande dei giornalisti stranieri. Unica occasione in cui si è messo alla prova con la lingua un discorso all’università di Harvard, letto con più di qualche inciampo.</p>
    <p><hi rend="#b">Matteo Renzi</hi> (Partito Democratico): <hi rend="#b">voto 5/6</hi>. Non si tira mai indietro davanti a un’intervista o a un dibattito in lingua. Ma l’inglese dell’ex Presidente del Consiglio è stato spesso preso di mira da media e social, soprattutto per la pronuncia non esemplare.</p>
    <p><hi rend="#b">Matteo Salvini</hi> (Lega): <hi rend="#b">voto 4</hi>. Il leader della Lega ha sempre evitato di esprimersi in inglese sia nella sua attività di europarlamentare che nei convegni internazionali. Fa eccezione un breve e incerto intervento sui terremotati a Coblenza, seguito da un lungo discorso rigorosamente in italiano.</p>
  </main>
  <comments/>
</doc>