<doc sitename="Il Fatto Quotidiano" title="Sondaggi, il Pd perde un punto: è finito l'effetto Schlein? Crescono Lega e M5s, mentre il partito di Renzi sorpassa quello di Calenda - Il Fatto Quotidiano" author="F Q" date="2023-07-01" url="https://www.ilfattoquotidiano.it/2023/07/01/sondaggi-il-pd-perde-un-punto-e-finito-leffetto-schlein-crescono-lega-e-m5s-mentre-il-partito-di-renzi-sorpassa-quello-di-calenda/7214694/" hostname="ilfattoquotidiano.it" description="Nel Pd sembra finito l’effetto Schlein. Almeno secondo l’ultimo sondaggio di Ipsos per il Corriere della Sera che quota i democratici al 19,4%, un punto in meno rispetto al mese scorso. Anche a maggio il Pd aveva fatto registrare un piccolo calo di tre decimali, segno dunque che l’effetto legato all’elezione della nuova segretaria ha …" categories="Politica" tags="Silvio Berlusconi" fingerprint="26b87810a93ef32c">
  <main>
    <head rend="h1">Sondaggi, il Pd perde un punto: è finito l’effetto Schlein? Crescono Lega e M5s, mentre il partito di Renzi sorpassa quello di Calenda</head>
    <graphic src="https://st.ilfattoquotidiano.it/wp-content/uploads/2023/06/19/Schlein-1200-10-690x362.jpg"/>
    <p>Nel <hi rend="#b">Pd</hi> sembra finito <hi rend="#b">l’effetto Schlein</hi>. Almeno secondo l’ultimo sondaggio di <hi rend="#b">Ipsos</hi> per<hi rend="#i"> il Corriere della Sera </hi>che quota i democratici al <hi rend="#b">19,4%,</hi> un punto in meno rispetto al mese scorso. Anche a maggio il <hi rend="#b">Pd</hi> aveva fatto registrare un piccolo calo di <hi rend="#b">tre decimali</hi>, segno dunque che l’effetto legato all’elezione della <hi rend="#b">nuova segretaria </hi>ha ormai raggiunto il suo picco. Trend inverso per i<hi rend="#b"> 5 stelle</hi>, che guadagnano più di un punto e dal <hi rend="#b">15%</hi> passano al <hi rend="#b">16,2</hi>: si ferma dunque il trend negativo che ha colpito il <hi rend="#b">Movimento</hi> di <hi rend="#b">Giuseppe Conte</hi> negli ultimi sei mesi. Cresce anche la <hi rend="#b">Lega</hi>, che guadagna quasi un punto (0,9%) e raggiunge il 9,1%. Perde due decimali Fdi, ora al 29,4%, mentre <hi rend="#b">Forza Italia</hi> cala dello <hi rend="#b">0,3%</hi> e si assesta al 7,3. Nel <hi rend="#b">fu Terzo polo</hi> da segnalare il sorpasso di <hi rend="#b">Matteo Renzi</hi> su <hi rend="#b">Carlo Calenda</hi>. Azione, infatti, perde quattro decimali, arrivando al 3,1%, mentre Italia viva guadagna addirittura un punto e arriva al 4,1%.</p>
    <p>A livello di coalizioni, il <hi rend="#b">centrodestra</hi> resta in testa col 46,7%, mentre il centrosinistra subisce un <hi rend="#b">arretramento di un punto e mezzo</hi> e si ferma al 24,1. Piccolo calo per incerti e astensionisti, che restano comunque tantissimi: se si andasse a votare domani il 39% potrebbe non recarsi alle urne. Cresce l’indice di gradimento per l’esecutivo, dal 51 al 52, con la valutazione della premier <hi rend="#b">Giorgia Meloni</hi> che è stabile al 53%. Piccole variazioni anche nella classifica dei leader, dove <hi rend="#b">Matteo Salvini</hi> e <hi rend="#b">Matteo Renzi</hi> guadagnano due punti. Il <hi rend="#b">leader della Lega supera Conte</hi>, che è terzo col 30%, mentre quello d’Italia viva rimane ultimo al 16%, due punti dietro Calenda. Da segnalare l’esordio di <hi rend="#b">Antonio Tajani</hi> come leader di <hi rend="#b">Forza Italia</hi> dopo la morte di <hi rend="#b">Silvio Berlusconi</hi>: secondo Nando Pagnoncelli il ministro degli Esteri è il primo leader di partito per indice di gradimento (34%), escludendo ovviamente Meloni. Sono invece ben cinque i punti persi in un mese da Elly Schlein: la segretaria del Pd passa dal 31 al 26%. Dopo la vittoria delle primarie aveva esordito in classifica con 34 punti, esattamente come Tajani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>