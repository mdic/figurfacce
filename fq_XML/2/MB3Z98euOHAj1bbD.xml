<doc sitename="Il Fatto Quotidiano" title="Berlusconi: &quot;Legge Fornero? Alcune cose vanno mantenute. Larghe intese? Sì&quot;. Poi ci ripensa: &quot;Anzi, no&quot; - Il Fatto Quotidiano" author="F Q" date="2018-01-11" url="https://www.ilfattoquotidiano.it/2018/01/11/berlusconi-la-legge-fornero-alcune-cose-vanno-mantenute-centrodestra-al-45-ma-se-serve-si-alle-larghe-intese/4087430/" hostname="ilfattoquotidiano.it" description="La legge Fornero è da cancellare solo in alcune parti. L’obiettivo è portare il centrodestra al 45 per cento, ma se servissero, le larghe intese, si potrebbero anche fare, o forse no, a meno che non si verificasse uno “scenario del tutto irrealistico”. Silvio Berlusconi continua a mostrare l’altra faccia della medaglia della coalizione. E protrae il …" categories="Politica" tags="Centrodestra;Forza Italia;Governo di Larghe Intese;Silvio Berlusconi" fingerprint="3dab9045d837cf28">
  <main>
    <head rend="h1">Berlusconi: “Legge Fornero? Alcune cose vanno mantenute. Larghe intese? Sì”. Poi ci ripensa: “Anzi, no”</head>
    <graphic src="https://st.ilfattoquotidiano.it/wp-content/uploads/2018/01/11/Berlusconi-675.jpg"/>
    <p>La <hi rend="#b">legge Fornero</hi> è da cancellare <hi rend="#b">solo in alcune parti</hi>. L’obiettivo è portare il centrodestra al 45 per cento, ma se servissero, le <hi rend="#b">larghe intese</hi>, si potrebbero anche fare, o forse no, a meno che non si verificasse uno “scenario del tutto irrealistico”. <hi rend="#b">Silvio Berlusconi</hi> continua a mostrare l’altra faccia della medaglia della <hi rend="#b">coalizione</hi>. E protrae il valzer di <hi rend="#b">smentite</hi> tra quello che promette la <hi rend="#b">Lega</hi> e quello che invece sarebbe nei piani dell’ex premier, a partire dalla <hi rend="#b">Legge Fornero</hi>. Berlusconi ripete un concetto <ref target="https://www.ilfattoquotidiano.it/2018/01/10/berlusconi-toglieremo-il-jobs-act-ha-dato-spinta-solo-ai-contratti-termine-renzi-lui-ha-fallito-la-prova-di-governo/4083779/">già espresso nei giorni scorsi</ref> anche se in modo meno netto: “Abbiamo approfondito l’argomento con i nostri economisti – dice a <hi rend="#i">Porta a Porta</hi> – alcune cose<hi rend="#b"> vanno mantenute come sono</hi>, con l’età per andare in pensione. Crediamo che sia corretto che salga, ma con il sistema contributivo vogliamo togliere ogni limite quindi se uno vuole andare a 50 anni prende la pensione per quello che ha versato”. Una presa di posizione non da poco. Non è che dopo il voto comincia a litigare con <hi rend="#b">Matteo Salvini</hi>? gli chiede <hi rend="#b">Bruno</hi><hi rend="#b">Vespa</hi>: “Salvini è una persona di assoluta responsabilità” risponde lui. Ma secondo il leader della Lega gli accordi stabiliti ad <hi rend="#b">Arcore</hi> erano altri. “Ho chiesto a Berlusconi un impegno su alcuni punti irrinunciabili. Il primo è la legge Fornero che<hi rend="#b"> va cancellata</hi>“, ha detto a<hi rend="#i"> Quinta Colonna</hi>.</p>
    <p>Che si parli di Fornero o di <ref target="https://www.ilfattoquotidiano.it/2018/01/10/vaccini-salvini-con-noi-al-governo-via-il-decreto-per-lobbligo/4083902/">vaccini obbligatori</ref>, nel centrodestra continuano le smentite. Ma è anche lo stesso Berlusconi a dover correggere se stesso. Era già successo con il <hi rend="#b">Jobs Act</hi>, è ricapitato con le larghe intese. Ospite da Vespa, l’ex premier si è detto convinto che “il centrodestra avrà una maggioranza ben superiore al 40 per cento per governare”. “Ove si verificasse ma io non credo – aggiunge però dopo – c’è un solo modo e cioè che si possa combinare un <hi rend="#b">accordo</hi> tra il centrodestra e le altre forze politiche, parlo esclusivamente della <hi rend="#b">sinistra</hi> e cioè che quest’ultima accettasse in toto il nostro programma, se lo firmasse accadrebbe in Italia quello che accade in <hi rend="#b">Germania</hi> e quindi si potrebbe andare a realizzare il nostro programma con il sostegno anche di un’altra forza politica”.</p>
    <p>Finita la registrazione, è arrivata la precisazione in una nota diffusa dalla Segreteria del Presidente di <hi rend="#b">Forza Italia</hi>: “Le affermazioni del Presidente Berlusconi nel corso della trasmissione <hi rend="#i">Porta a Porta</hi> non sono in alcun modo da intendere come una manifestazione di disponibilità a formule di Governo diverse dalla coalizione di centro-destra. Il Presidente ha soltanto risposto ad una domanda su <hi rend="#b">un ipotetico scenario post-elettorale</hi> nel quale non ci fosse una maggioranza parlamentare certa. In quel caso – ha spiegato Berlusconi- se i partiti della sinistra convergessero interamente sul nostro programma, cosa praticamente <hi rend="#b">impossibile</hi>, non rifiuterebbe il loro sostegno al governo. Naturalmente si tratta di uno scenario del tutto irrealistico, come il Presidente ha avuto modo di spiegare durante la trasmissione”.</p>
    <p>“Il successo di Forza Italia e della coalizione <hi rend="#b">è sempre più certo</hi> e consentirà un governo coeso e stabile per cinque anni di legislatura”, conclude la nota. E d’altra parte Berlusconi ci crede. Sempre a <hi rend="#i">Porta a Porta</hi> ricorda, per esempio che all’inizio della campagna elettorale il suo partito “era al 12 per cento ora è al 18, il mio obiettivo è portare la coalizione del centrodestra al 45%”. Ma i toni più aggressivi li usa quando indica come nemico pubblico numero uno il <hi rend="#b">Movimento Cinque Stelle</hi>: “In Italia <hi rend="#b">un partito ribellista</hi> come il M5s ha raggiunto percentuali rilevanti e nel mondo si guarda a questa situazione <hi rend="#b">con orrore</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>