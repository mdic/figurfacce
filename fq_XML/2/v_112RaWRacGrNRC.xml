<doc sitename="Il Fatto Quotidiano" title="Codice antimafia, &quot;no al sequestro dei beni dei corrotti&quot;: Forza Italia vuole annacquare la legge. Il Pd: &quot;E' strategica&quot; - Il Fatto Quotidiano" author="F Q" date="2017-06-22" url="http://www.ilfattoquotidiano.it/2017/06/22/codice-antimafia-no-al-sequestro-dei-beni-dei-corrotti-forza-italia-vuole-annacquare-la-legge-il-pd-e-strategica/3677978/" hostname="ilfattoquotidiano.it" description="Per l’occasione, racconta Repubblica, è tornato al lavoro Gianni Letta che finora sembrava confinato a dibattiti e convegni sul tempo che fu. E invece le prova tutte Forza Italia pur di ammorbidire il codice antimafia. In particolare quello che i berlusconiani vogliono ridimensionare è il sequestro dei beni dei corrotti così come per i mafiosi. E …" categories="Giustizia" tags="Codice Antimafia;Corruzione;Forza Italia;Gianni Letta;PD;Peculato;Silvio Berlusconi" fingerprint="6def0074f9f5cb05">
  <main>
    <head rend="h1">Codice antimafia, “no al sequestro dei beni dei corrotti”: Forza Italia vuole annacquare la legge. Il Pd: “E’ strategica”</head>
    <graphic src="https://st.ilfattoquotidiano.it/wp-content/uploads/2015/04/dascola-caliendo-6751.jpg"/>
    <p>Per l’occasione, racconta <hi rend="#i">Repubblica</hi>, è tornato al lavoro <hi rend="#b">Gianni Letta</hi> che finora sembrava confinato a dibattiti e convegni sul tempo che fu. E invece le prova tutte <hi rend="#b">Forza Italia</hi> pur di ammorbidire il <hi rend="#b">codice</hi><hi rend="#b">antimafia</hi>. In particolare quello che i berlusconiani vogliono ridimensionare è il sequestro dei beni dei corrotti così come per i mafiosi. E lì dentro ci sono vari reati contro la Pubblica amministrazione, peculato compreso, ma a partire dalla corruzione in atti giudiziari, che è la contestazione alla quale deve rispondere <hi rend="#b">Silvio Berlusconi</hi> nel<hi rend="#b"> processo Ruby ter</hi>, dov’è accusato di aver pagato alcuni testimoni del primo processo (per corruzione e prostituzione minorile) al termine del quale è stato assolto. Il <hi rend="#b">Pd</hi> per il momento è stato sordo alle richieste del centrodestra. Martedì il testo arriva in Aula, al Senato, dopo l’approvazione alla Camera. Il capogruppo democratico a Palazzo Madama <hi rend="#b">Luigi Zanda</hi> ha definito la legge “strategica”.</p>
    <p>Anzi, il governo ha pensato perfino di mettere la fiducia, facendo così cadere gli 80 emendamenti. Questa ipotesi è remota. Tuttavia i democratici sembrano tenere all’approvazione del codice, che è un testo di legge di iniziativa parlamentare. Anzi, nella giornata tesa delle mozioni su<hi rend="#b"> Consip</hi>, era stato il senatore <hi rend="#b">Francesco Russo</hi>, del Pd, a chiedere di invertire l’ordine dei lavori e di incardinare subito il Codice antimafia rinviando altre mozioni ed interrogazioni che erano state inserite in calendario. Così<hi rend="#b"> Beppe Lumia</hi>, relatore della legge, ha illustrato i contenuti del provvedimento e ieri sono già stati superati gli scogli della richiesta di sospensiva e delle pregiudiziali di costituzionalità, entrambe sostenute dai senatori di Forza Italia<hi rend="#b"> Giacomo Caliendo</hi> e <hi rend="#b">Francesco Nitto</hi><hi rend="#b">Palma</hi>, rispettivamente ex sottosegretario e ex ministro della Giustizia nei governi di centrodestra guidati da Berlusconi. Ovviamente sulla stessa linea sono anche i verdiniani come <hi rend="#b">Ciro Falanga</hi> che peraltro viene descritto come impaziente di tornare alla casa madre berlusconiana perché l’avventura di Ala non si sa che orizzonte abbia. “Per un peculato d’uso – spiega Falanga – cioè se un amministratore usa impropriamente la macchina, può essere applicata la misura di prevenzione, cioè si deve ritirare la sera entro una certa ora e si possono confiscare i beni”.</p>
    <p>A rispondere oggi è la presidente della commissione Antimafia <hi rend="#b">Rosy Bindi</hi>: “L’approvazione della norma sulla confisca dei beni, che è in corso al Senato è molto importante” e va approvata “così com’è”, nonostante “tentativi di emendamenti da parte di alcune forze politiche”. La battaglia del centrodestra sul Codice, comunque, è assicurata. E potrebbe fare proseliti perché spesso la <hi rend="#b">Lega Nord</hi> – legalitaria su certi temi – diventa fedele alle posizioni forziste quando si tratta di colletti bianchi, mentre tra gli alfaniani di <hi rend="#b">Alternativa Popolare</hi> resta una quota di garantisti. E come si è visto in questi ultimi 10 giorni dentro la maggioranza può sempre succedere di tutto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>