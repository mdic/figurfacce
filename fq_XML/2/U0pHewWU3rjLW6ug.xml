<doc sitename="Il Fatto Quotidiano" title="Consulta e Csm, Fi punta su Bruno e Vitali: uno previtiano, l'altro imputato - Il Fatto Quotidiano" author="Fabrizio d'Esposito" date="2014-09-14" url="http://www.ilfattoquotidiano.it/2014/09/14/consulta-e-csm-forza-italia-schiera-donato-bruno-e-luigi-vitali-uno-previtiano-laltro-imputato/1120621/" hostname="ilfattoquotidiano.it" description="Nella sua fulgida doppia veste di imputato e di avvocato esperto di leggi ad personam, il brindisino Luigi Vitali ha il profilo berlusconiano perfetto per entrare nel nuovo Consiglio superiore della magistratura. Vitali è infatti uno dei due nomi forzisti per il Csm. L’altro è quello di Elisabetta Casellati, che come Vitali è stato sottosegretario …" categories="Politica" tags="Antonio Catricalà;Consulta;Csm;Donato Bruno;Forza Italia;Giorgio Napolitano;Luigi Vitali;Silvio Berlusconi" fingerprint="25cf66fafba3541f">
  <main>
    <head rend="h1">Consulta e Csm, Fi punta su Bruno e Vitali: uno previtiano, l’altro imputato</head>
    <graphic src="https://st.ilfattoquotidiano.it/wp-content/uploads/2014/09/vitali-bruno-640.jpg"/>
    <p>Nella sua fulgida doppia veste di imputato e di avvocato esperto di leggi ad personam, il brindisino <hi rend="#b">Luigi Vitali</hi> ha il profilo berlusconiano perfetto per entrare nel nuovo<hi rend="#b"> Consiglio superiore della magistratura</hi>. Vitali è infatti uno dei due nomi forzisti per il Csm. L’altro è quello di <hi rend="#b">Elisabetta Casellati</hi>, che come Vitali è stato sottosegretario alla Giustizia. Sinora non hanno raggiunto il quorum in <hi rend="#b">Parlamento</hi>, ma da domani pomeriggio si ricomincerà a votare anche per loro due, tra i cinque componenti laici del <hi rend="#b">Csm</hi> che ancora mancano. La questione del candidato-imputato è stata posta al capo dello Stato dal grillino<hi rend="#b"> Luigi Di Maio</hi>, vicepresidente della Camera: “E’ una cosa che sta passando sotto silenzio. <hi rend="#b">Napolitano</hi> non ha detto una parola sul fatto che Vitali è un imputato e che <hi rend="#b">Pd</hi> e <hi rend="#b">Fi</hi> lo stiano votando”.</p>
    <p><hi rend="#b">La cronista spacciata come assistente</hi><lb/>In realtà, Vitali ha due procedimenti penali in corso. L’ultimo, quello più recente, risale a qualche giorno fa. A Napoli, l’avvocato che peggiorò la <hi rend="#b">Cirielli</hi> sulla prescrizione a favore di <hi rend="#b">Berlusconi</hi> (di qui l’etichetta di ex Cirielli) è accusato di falso ideologico “commesso da pubblico ufficiale in atti pubblici e di falsa attestazione o dichiarazione di un<hi rend="#b"> pubblico ufficiale</hi> sulla identità o su qualità professionali proprie o di altri”. Vitali spacciò come propria assistente un’aspirante cronista, di nome <hi rend="#b">Annalisa Chirico</hi>, per una visita in carcere a un deputato berlusconiano: <hi rend="#b">Alfonso Papa</hi>, arrestato per lo scandalo della P4. Era il 24 ottobre 2011. Per Vitali la richiesta di <hi rend="#b">rinvio a giudizio</hi> è stata firmata da Vincenzo Piscitelli, procuratore aggiunto di Napoli, e l’udienza preliminare si terrà il 10 ottobre. Per lo stesso reato, nel luglio del 2012, un altro parlamentare di destra, <hi rend="#b">Renato Farina</hi>, fu condannato a 2 anni e 8 mesi perché portò nel carcere milanese di Opera, da <hi rend="#b">Lele Mora</hi>, un finto collaboratore.</p>
    <p><hi rend="#b">Dal falso ideologico all’abuso d’ufficio</hi><lb/>Secondo la legge numero 195 del 1958, che regola il <hi rend="#b">funzionamento</hi> del Csm, “i componenti del Consiglio superiore possono essere <hi rend="#b">sospesi dalla carica</hi> se sottoposti a procedimento penale per delitto non colposo” (articolo 37). E il falso ideologico che sarebbe stato commesso da Vitali rientra in questa categoria . Così come ci rientra anche il reato di abuso d’ufficio. Qui, il processo per Vitali, è iniziato da poco, nell’aprile scorso, davanti al tribunale di <hi rend="#b">Brindisi</hi>. Vitali e altri sedici imputati devono rispondere delle irregolarità del piano farmacie del comune di <hi rend="#b">Francavilla Fontana</hi>, in provincia di Brindisi. Le accuse risalgono al 2012, quando l’avvocato berlusconiano era consigliere comunale nel suo paese natìo. In base alla ricostruzione dei <hi rend="#b">magistrati</hi>, Vitali e gli altri impedirono l’apertura di una farmacia nella zona popolare della 167 per evitare di fare concorrenza agli affari del presidente dell’<hi rend="#b">ordine dei farmacisti</hi> di Brindisi. La prossima udienza si terrà il 4 novembre.</p>
    <p><hi rend="#b">Una curiosa archiviazione per l’appalto del carcere</hi><lb/>Dunque: una richiesta di rinvio a giudizio, un processo e finanche una curiosa archiviazione. Due anni fa, Vitali fu indagato per <hi rend="#b">corruzione</hi>. Al centro della storia la costruzione di un carcere in <hi rend="#b">Calabria</hi>, da cui far discendere una serie di favori e di assunzioni in cambio. Ma il pm di Brindisi rinunciò a intercettare Vitali, all’epoca parlamentare del Pdl, e chiese l’<hi rend="#b">archiviazione</hi>. Per il magistrato, con la richiesta alla Camera di appartenenza della relativa autorizzazione, sarebbero venute meno la <hi rend="#b">segretezza</hi> e il fattore sorpresa.</p>
    <p><hi rend="#b">Le ambizioni di “Donato” e i guai del figlio</hi><hi rend="#b">Donato Bruno</hi> è pugliese come Luigi Vitali. Ed è un berlusconiano della <hi rend="#b">gens previtiana</hi>, la prima corrente forzista ad avere il proprio leader di riferimento, l’arrogante <hi rend="#b">Cesare</hi>, con una condanna definitiva. Dopo, solo dopo, è toccato a <hi rend="#b">Marcello Dell’Utri</hi>, ambasciatore con la mafia, e allo stesso <hi rend="#b">Berlusconi</hi>. Bruno è in corsa per la <hi rend="#b">Consulta</hi>, almeno dal 2008. Allora il centrodestra gli preferì<hi rend="#b"> Giuseppe Frigo</hi>. Stavolta, potrebbe andare diversamente. Il previtiano pugliese è stato il volto della rivolta e dei doppi giochi che si sono consumati sul candidato scelto da B. e Gianni Letta, <hi rend="#b">Antonio Catricalà</hi>. Il mandarino lettiano si è poi ritirato e così in queste ore ad <hi rend="#b">Arcore</hi> è in corso una lunga riflessione su chi candidare. A caldo, B. non ha mandato giù i ribelli che hanno votato <hi rend="#b">Bruno</hi> la scorsa settimana. Ma il punto è che dietro l’avvocato pugliese non ci sono solo i mal di pancia dei dissidenti di <hi rend="#b">Raffaele Fitto</hi>. Il nome di Bruno è stato accolto con favore da <hi rend="#b">Niccolò Ghedini</hi>, da sempre ostile al <hi rend="#b">giannilettismo</hi>, e soprattutto non è stato ostacolato, anzi, dallo sherpa berlusconiano del patto del Nazareno, il plurinquisito <hi rend="#b">Denis Verdini</hi>. Salvo sorprese, domani in Parlamento, per i due giudici costituzionali si ricomincerà dal ticket <hi rend="#b">Violante-Bruno.</hi> E se il previtiano dovesse farcela avremo un componente della Consulta con il figlio indagato per prostituzione minorile. Una specialità dalle parti di Forza Italia. <hi rend="#b">Nicola Bruno</hi>, questo il nome del figliolo, avrebbe avuto almeno un rapporto sessuale certo con una delle due minorenni dello scandalo romano delle baby-squillo dei Parioli.</p>
    <p>
      <hi rend="#b">da Il Fatto Quotidiano del 14 settembre 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>