<doc sitename="Il Fatto Quotidiano" title="Milan, salta l'incontro tra Berlusconi e Mr Bee. Accordo per la cessione slitta - Il Fatto Quotidiano" author="Andrea Tundo" date="2015-04-30" url="http://www.ilfattoquotidiano.it/2015/04/30/milan-salta-lincontro-tra-berlusconi-e-mr-bee-accordo-per-la-cessione-slitta/1641580/" hostname="ilfattoquotidiano.it" description="Non si fa oggi la cessione del Milan. Silvio Berlusconi temporeggia, o forse qualcosa di più, e salta l’incontro con Bee Taechaubol per chiudere l’accordo. Il broker thailandese ha atteso invano nell’hotel in cui alloggia in centro. Sul suo cellulare non è arrivata alcuna chiamata da Arcore, dove l’ex cavaliere è rimasto in riunione per …" categories="Calcio" tags="Bee Taechaubol;Milan;Silvio Berlusconi" fingerprint="ec8a3769fc6bce0d">
  <main>
    <head rend="h1">Milan, salta l’incontro tra Berlusconi e Mr Bee. Accordo per la cessione slitta</head>
    <graphic src="https://st.ilfattoquotidiano.it/wp-content/uploads/2015/02/berlusconi-milan-675.jpg"/>
    <p>Non si fa oggi la cessione del <hi rend="#b">Milan</hi>. Silvio <hi rend="#b">Berlusconi</hi> temporeggia, o forse qualcosa di più, e salta l’incontro con <hi rend="#b">Bee Taechaubol</hi> per chiudere l’accordo. Il broker thailandese ha atteso invano nell’hotel in cui alloggia in centro. Sul suo cellulare non è arrivata alcuna chiamata da <hi rend="#b">Arcore</hi>, dove l’ex cavaliere è rimasto in riunione per tutto il pomeriggio con la figlia <hi rend="#b">Barbara</hi> e con i vertici di Fininvest. Dopo il faccia a faccia di ieri sera, era atteso un secondo confronto oggi con la probabile risposta di Berlusconi all’offerta da <hi rend="#b">500 milioni</hi> presentata da Mr Bee per l’acquisizione del pacchetto di maggioranza del Milan. L’incontro era fissato per le <hi rend="#b">17</hi>, poi slittato <hi rend="#b">alle 19</hi> e infine rinviato. A domani, si dice. Ma a questo punto il condizionale è d’obbligo. Anche perché la cordata cinese rappresentata da <hi rend="#b">Richard Lee</hi> continua ad essere presa in considerazione dall’ex cavaliere e ci sono ancora da limare alcuni dettagli di quella del broker thailandese.</p>
    <p><hi rend="#b">Mr Bee</hi> ha presentato un’offerta di <hi rend="#b">500 milioni</hi> di euro che, stando a quanto scritto negli scorsi giorni da <hi rend="#i">Il Sole 24Ore</hi>, sarebbe supportata in primis da una società di brokeraggio di <hi rend="#b">Abu Dhabi</hi>, la Ads Securities, e dalla <hi rend="#b">China Citic Bank</hi>, una banca commerciale cinese controllata dal governo di <hi rend="#b">Pechino</hi>. I primi sarebbero più che altro interessati dal ritorno finanziario dell’operazione in vista di una possibile quotazione in Borsa, ad Hong Kong o Milano. La banca cinese, invece, vede l’acquisto del Milan come un’operazione a lungo termine che avrebbe un risvolto positivo anche per il Governo in vista di un grande piano per la diffusione del calcio nel Paese.</p>
    <p>E sembrava fatta. Nel corso del frenetico pomeriggio si era diffusa la voce che in serata si potesse tenere una conferenza stampa. Poi la lunga e inutile attesa. <hi rend="#b">Mr Bee</hi> ha passeggiato per il centro di Milano aspettando un segnale da <hi rend="#b">Villa San Martino</hi>. Non è arrivato. Dopo l’ottimismo trapelato dagli ambienti vicini al thailandese, oggi le bocche sono rimaste cucite. E in ambienti finanziari il tentennamento di Berlusconi non è letto come un buon auspicio per la trattativa. Certo, oggi c’era l’esigenza di attendere la chiusura della Borsa per arrivare a un confronto finale. Ma nessuno si aspettava che potesse saltare. Ora Mr Bee ha prolungato la prenotazione della sua suite fino a <hi rend="#b">sabato</hi> e attende venerdì per avere una risposta, anche se la concomitanza di <hi rend="#b">1° Maggio</hi> e inaugurazione di Expo non aiuta. Mr Bee, negli scorsi giorni molto attivo su Instagram, dove ha postato anche una foto nella quale era ritratto un cartello con indicati i chilometri di distanza da Milano, oggi è rimasto in silenzio. Nessuna foto e nessuna chiamata.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>