<doc sitename="Il Fatto Quotidiano" title="Ma quale spirito maggioritario: avanza l'Italia andreottiana buona solo per la politica dei due forni - Il Fatto Quotidiano" author="Primo Di Nicola" date="2016-06-29" url="http://www.ilfattoquotidiano.it/2016/06/29/ma-quale-spirito-maggioritario-avanza-litalia-andreottiana-buona-solo-per-la-politica-dei-due-forni/2870378/" hostname="ilfattoquotidiano.it" description="Diciamo la verità, perché dovremmo avere il coraggio di ammetterlo dopo venti anni di sbornie maggioritarie. L’Italia non è paese vocato al bipartitismo. Dunque, qualsiasi proposta di legge elettorale dovrebbe prendere in considerazione questo dato di fatto. Siamo un paese con troppe diversità, ideologizzato, diviso tra credenti e non, comunisti e anti, progressisti e conservatori, post …" categories="Primoditutto" tags="Giulio Andreotti;Movimento 5 Stelle;PD;Riforme;Riforme Costituzionali;Riforme Istituzionali;Silvio Berlusconi" fingerprint="6b1e28183cdf042b">
  <main>
    <head rend="h1">Ma quale spirito maggioritario: avanza l’Italia andreottiana buona solo per la politica dei due forni</head>
    <graphic src="https://st.ilfattoquotidiano.it/wp-content/uploads/2015/10/Boschi-675.jpg"/>
    <p>Diciamo la verità, perché dovremmo avere il coraggio di ammetterlo dopo venti anni di sbornie maggioritarie. <hi rend="#b">L’Italia non è paese vocato al bipartitismo.</hi> Dunque, qualsiasi proposta di legge elettorale dovrebbe prendere in considerazione questo dato di fatto.</p>
    <p>Siamo un <hi rend="#b">paese con troppe diversità, ideologizzato</hi>, diviso tra credenti e non, comunisti e anti, progressisti e conservatori, post fascisti e persino nostalgici. Una <hi rend="#b">miscela esplosiva</hi> impossibile da mettere insieme in <hi rend="#b">due contenitori contrapposti.</hi> Come si è tentato di fare a partire dall’inizio degli anni Novanta con i referendum elettorali e le riforme (riforme?) che ne sono seguite. <hi rend="#b">Un fallimento epocale.</hi></p>
    <p>Prendiamo la situazione odierna. Ci sono <hi rend="#b">tre grandi forze in campo, Pd, M5S e quel che resta del vecchio centrodestra berlusconiano.</hi> Matteo Renzi con il suo sconclusionato <hi rend="#b">Italicum</hi> vorrebbe, almeno in teoria, tanto mettere la camicia di forza al sistema per ridurlo, con il maxipremio di maggioranza, ad un <hi rend="#b">universo bipolare.</hi> Le proteste, le resistenze che questo tentativo sta incontrando, dimostrano già da sole che lo <hi rend="#b">spirito anglosassone</hi> delle grandi aggregazioni contrapposte da noi è sconosciuto, <hi rend="#b">inesistente</hi>.</p>
    <p><hi rend="#b">Inutile insistere, perciò.</hi> Né con i premi alla lista, né con quelli alle alleanze. Meglio rassegnarsi a considerare la nostra <hi rend="#b">chiara inclinazione per i governi di coalizione</hi>: centro-destra o centro-sinistra. Quella roba da <hi rend="#b">prima Repubblica,</hi> insomma, con il perno mediano, magari il Pd renziano, <hi rend="#b">a spalare il carbone del compromesso</hi> buono solo ad alimentare la <hi rend="#b">“politica dei due forni”</hi> di <hi rend="#b">andreottiana</hi> memoria. Il tutto magari ammantato dall’antico, vituperato <hi rend="#b">proporzionalismo</hi>.</p>
    <p>Mi rendo conto che l’epilogo <hi rend="#b">non è esaltante</hi>. Ma meglio non illudersi, questa è l’Italia. Almeno al momento attuale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>