<doc sitename="Il Fatto Quotidiano" title="Testamento di Berlusconi, indagato Marco Di Nunzio: reclamava un lascito milionario e si diceva &quot;intimidito da dei sicari&quot; - Il Fatto Quotidiano" author="Thomas Mackinson" date="2023-10-23" url="https://www.ilfattoquotidiano.it/2023/10/23/testamento-di-berlusconi-indagato-marco-di-nunzio-reclamava-un-lascito-milionario-e-diceva-di-essere-stato-intimidito-da-dei-sicari/7331797/" hostname="ilfattoquotidiano.it" description="Dalla Colombia sostiene di essere erede di Berlusconi, viene indagato in Italia per falsità in testamento (art. 491 codice penale) in seguito a una segnalazione delle autorità diplomatiche colombiane. La Procura di Milano a luglio ha aperto un fascicolo a carico dell’imprenditore piemontese Marco Di Nunzio che sosteneva di essere in possesso di un testamento …" categories="Cronaca" tags="Silvio Berlusconi" fingerprint="4a0c866573af4f0c">
  <main>
    <head rend="h1">Testamento di Berlusconi, indagato Marco Di Nunzio: reclamava un lascito milionario e si diceva “intimidito da dei sicari”</head>
    <graphic src="https://st.ilfattoquotidiano.it/wp-content/uploads/2023/09/21/med-1200x630-17-690x362.jpg"/>
    <p>Dalla Colombia sostiene di essere erede di Berlusconi, viene indagato in Italia per falsità in testamento (art. 491 codice penale) in seguito a una segnalazione delle autorità diplomatiche colombiane. La <hi rend="#b">Procura di Milano</hi> a luglio ha aperto un fascicolo a carico dell’imprenditore piemontese <hi rend="#b">Marco Di Nunzio</hi> che sosteneva di essere in possesso di un testamento non olografo sottoscritto in Colombia poco più di due anni fa da <hi rend="#b">Silvio Berlusconi</hi>.</p>
    <p>Il <hi rend="#i">Fatto Quotidiano</hi> fu il primo in assoluto a darne notizia (“L’eredità del Bunga Bunga”, 27 giugno 2023) segnalando<ref target="https://www.ilfattoquotidiano.it/in-edicola/articoli/2023/06/27/leredita-del-bunga-bunga-il-testamento-di-berlusconi-in-colombia/7209251/"> anche i tanti motivi di riserva sulla pretesa autenticità del documento e credibilità del beneficiato</ref>, con il quale Di Nunzio ammoniva gli eredi effettivi dell’ex premier a non dar seguito alla successione senza tener conto del generoso lascito: ville caraibiche, barche e 2 per cento di Fininvest all’uomo delle liste civetta di FI. Nell’occasione l’autore dell’articolo contattò il notaio<hi rend="#b"> Roveda</hi> riscontrando che dal suo studio erano partite già una diffida e una segnalazione, probabilmente quella che ha messo in moto l’indagine milanese.</p>
    <p>Di Nunzio vanta trascorsi non proprio edificanti di “guastatore” dei processi elettivi con gli strumenti delle<hi rend="#b"> liste civetta</hi>, che sostiene di aver utilizzato per aiutare Forza Italia coi voti del sudamericani, motivo per il quale – a suo dire – Berlusconi sarebbe stato mosso da “riconoscenza” nei suoi confronti. Alla notizia dell’indagine avviata dai pm <hi rend="#b">Roberta Amadeo</hi> e dal procuratore <hi rend="#b">Marcello Viola</hi>, titolari del fascicolo, Di Nunzio commenta: “E’ tutto falso, il testamento è vero”. E aggiunge colore al colore.</p>
    <p>“Come riportato anche dai media colombiani, la famiglia Berlusconi tramite dei sicari ha cercato di <hi rend="#b">intimidirmi a Medellin</hi> con una simulata rapina dove hanno sparato a mio figlio il cantante Markiller e la pistola si è inceppata, tentando di rubare il testamento che era già stato depositato, pertanto oltre ad avere le prove e le evidenze stiamo pubblicando il libro che sarà devoluto in beneficenza alle associazioni colombiane senza fine di lucro. Si chiamerà “Berlusconi, il testamento colombiano. Escobar e modestamente Io”. Uscirà su Amazon. “Si evidenzieranno tutte le fatture e triangolazioni tra Fininvest, fatture fantasma di contratti fittizi, escort e festini”. Se sarà un legal-thriller o un fantasy è da vedere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>