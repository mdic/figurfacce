<doc sitename="Il Fatto Quotidiano" title="Elezioni regionali, Maroni contro Tosi: &quot;In Veneto unico candidato leghista è Zaia&quot; - Il Fatto Quotidiano" author="Alessandro Madron" date="2015-02-23" url="http://www.ilfattoquotidiano.it/2015/02/23/elezioni-regionali-maroni-contro-tosi-in-veneto-unico-candidato-leghista-zaia/1449711/" hostname="ilfattoquotidiano.it" description="Non si sono ancora rimarginate del tutto le ferite dell’ultima faida leghista che già ne inizia una nuova. Da qualche giorno il segretario Matteo Salvini e il sindaco di Verona (e segretario della Liga Veneta) Flavio Tosi se le stanno suonando in pubblica piazza. Flavio Tosi – che all’epoca della breve segreteria dell’amico Roberto Maroni …" categories="Elezioni 2015" tags="Angelino Alfano;Elezioni Regionali 2015;Elezioni Regionali Veneto;Flavio Tosi;Lega;Liga Veneta;Matteo Renzi;Matteo Salvini;Regione Veneto;Roberto Maroni;Silvio Berlusconi" fingerprint="1aef766c683ae33c">
  <main>
    <head rend="h1">Elezioni regionali, Maroni contro Tosi: “In Veneto unico candidato leghista è Zaia”</head>
    <graphic src="https://st.ilfattoquotidiano.it/wp-content/uploads/2015/02/tosi-675.jpg"/>
    <p>Non si sono ancora rimarginate del tutto le ferite dell’ultima <hi rend="#b">faida leghista</hi> che già ne inizia una nuova. Da qualche giorno il segretario <hi rend="#b">Matteo Salvini</hi> e il sindaco di <hi rend="#b">Verona</hi> (e segretario della <hi rend="#b">Liga Veneta</hi>) <hi rend="#b">Flavio Tosi</hi> se le stanno suonando in pubblica piazza.</p>
    <p>Flavio Tosi – che all’epoca della breve segreteria dell’amico <hi rend="#b">Roberto Maroni</hi> aveva assaporato l’idea di tentare una scalata al centrodestra -, sta soffrendo non poco l’ombra del segretario milanese tutto tweet e felpe colorate. Ma non sembra essere nella posizione migliore per andare allo scontro con Salvini. Se già non bastassero <ref target="http://www.ilfattoquotidiano.%20it/2014/12/22/verona- condannato-per-corruzione-lex- vicesindaco-vito-giacino/ 1288967/">i guai giudiziari che hanno sfoltito la giunta di Tosi a Verona</ref> e </p>
    <p><ref target="http://www.ilfattoquotidiano.%20it/2015/02/17/verona- calabresi-in-festa-per- vittoria-tosi-sindaco- pedinato-crotone/1434087/">la ventilata vicinanza dello stesso sindaco a personaggi in odore di</ref>, resta da sottolineare che il segretario leghista da mesi occupa ogni spazio radio televisivo, è stato sdoganato nei rotocalchi e galoppa nei sondaggi. In ballo ci sono le</p>
    <hi rend="#b">‘ndrangheta</hi>
    <p><hi rend="#b">elezioni regionali</hi>in Veneto (17 maggio), appuntamento a cui la Lega Nord sostiene il governatore uscente</p>
    <p><hi rend="#b">Luca Zaia</hi>, considerato l’unico in grado di avere la meglio contro la sfidante democratica</p>
    <p><hi rend="#b">Alessandra Moretti</hi>. Ed è proprio questo il terreno scelto da Tosi per lo scontro con Salvini, annunciando di volersi candidare a sua volta, con la propria lista, condannando così il Carroccio e Zaia a perdere in una regione chiave del risicato scacchiere leghista.</p>
    <p>Il motivo di una posizione così smaccatamente autolesionista? Ufficialmente si tratta di una divergenza di vedute in tema di <hi rend="#b">alleanze</hi> e di<hi rend="#b"> scelte politiche</hi>. Molto più probabilmente si tratta di un braccio di ferro motivato dalla necessità di mantenere un peso politico, da alimentare a suon di poltrone da destinare ai fedelissimi, magari da conquistare sul campo presentando la <hi rend="#b">Lista Tosi</hi>, che a Verona ha già dimostrato di essere più forte della stessa Lega (modello poi testato anche in <hi rend="#b">Lombardia</hi> da Roberto Maroni), accreditandosi nel contempo come alleato alle corti di <hi rend="#b">Forza Italia</hi> e <hi rend="#b">Ncd</hi>.</p>
    <p>Tosi, oltre ad essersi visto scavalcare da Salvini nella sua corsa alla conquista del centrodestra, non ha gradito infatti i<hi rend="#b"> veti salviniani</hi> sulle alleanze con il Nuovo Centro Destra e ha dichiarato di non apprezzare la svolta lepenista di Salvini, come non è un mistero che il sindaco scaligero abbia posizioni differenti dalla linea ufficiale del partito anche sulla <hi rend="#b">moneta unica</hi>. “Se si fa un ragionamento circoscritto al Veneto e alla Lega – ha dichiarato Tosi – è meglio presentare solo la lista della Lega senza quelle di Forza Italia e Ncd. Se invece si fa un ragionamento nazionale, non capisco perché escludere Ncd producendo una rottura anche con Berlusconi. Dire sì a Forza Italia e no al Ncd, <hi rend="#b">non è comprensibile</hi> agli elettori che non percepiscono quale differenza ci sia tra Berlusconi e Alfano”. E poi continua: “Per vincere è necessario raccogliere consensi al centro e a destra – continua Tosi – se a Renzi contrapponiamo solo un programma di destra e si pensa di andare avanti in splendida solitudine, <hi rend="#b">vincerà Renzi</hi> per i prossimi 20 anni”.</p>
    <p>Tosi, oltre ad agitare le acque in vista delle regionali, ha riservato un altro smacco al segretario federale, ventilando la propria assenza alla manifestazione di sabato a Roma. Un momento importante della politica salviniana, che tenta di mostrare i muscoli anche nella Capitale dopo essere riuscito nel tentativo a Milano. “Non mi paga la Lega – dice Tosi – prima devo verificare di non avere altri impegni come sindaco”. La risposta arriva dai<hi rend="#b"> Giovani Padani</hi>, che rintuzzano il segretario regionale con una battuta: “Chi non viene a Roma è un <hi rend="#b">Renzi-boy</hi>”. Insomma, la mancata partecipazione di Tosi all’adunata romana sarà letta come una dichiarazione di guerra.</p>
    <p>Il gioco del sindaco di Verona, al momento, non sembra pagare, ha raccolto solo i favori di qualche consigliere comunale, incrementando invece la frattura con la Lega dei piani alti. Il primo ad uscire pubblicamente contro l’idea di una candidatura di Tosi è stato <hi rend="#b">Massimo Bitonci</hi>, sindaco di <hi rend="#b">Padova</hi> (già sfidante di Tosi per la corsa alla segreteria regionale) che ha dichiarato perentorio: “Sulla candidatura di Zaia non si discute”. Poi è stata la volta di Roberto Maroni che ha tentato di fare da paciere, sconsigliando amichevolmente a Tosi di mettersi contro Zaia: “Non può mettersi contro Zaia perché sarebbe un errore gravissimo per lui e per la Lega”. Il governatore lombardo poi ha continuato: “Faccio appello all’amico Tosi, che stimo, affinché trovi una soluzione. Se facesse il candidato contro Zaia, sarebbe una jattura, ci farebbe perdere la Regione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>