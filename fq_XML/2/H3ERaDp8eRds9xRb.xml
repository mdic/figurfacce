<doc sitename="Il Fatto Quotidiano" title="Scanzi presenta Renzusconi: &quot;Il leader Pd? Brutta copia di B., il loro rischia di essere un inciucio perenne&quot; - Il Fatto Quotidiano" author="Alberto Sofia" date="2017-12-05" url="https://www.ilfattoquotidiano.it/2017/12/05/scanzi-presenta-renzusconi-il-leader-pd-brutta-copia-di-b-il-loro-rischia-di-essere-un-inciucio-perenne/4020213/" hostname="ilfattoquotidiano.it" description="“Renzusconi? Temo non sia soltanto il titolo del mio libro, ma il nostro futuro politico, come in un perenne inciucio. Uno scenario terrificante”. A margine della presentazione del suo nuovo libro, Renzusconi (edito da Paper First), al Teatro Sala Umberto a Roma, è il giornalista del Fatto Quotidiano Andrea Scanzi a sottolineare come, dopo il …" categories="Media" tags="Andrea Scanzi;Matteo Renzi;Silvio Berlusconi" fingerprint="788eae735047c19e">
  <main>
    <p>“<hi rend="#b">Renzusconi</hi>? Temo non sia soltanto il titolo del mio libro, ma il nostro <hi rend="#b">futuro politico</hi>, come in un perenne inciucio. Uno scenario terrificante”. A margine della presentazione del suo nuovo libro, <ref target="https://shop.ilfattoquotidiano.it/renzusconi-dal-30-novembre-in-libreria-e-in-edicola-con-il-fatto-quotidiano/?utm_source=facebook&amp;utm_medium=social&amp;utm_campaign=facebook2017&amp;utm_content=libri">Renzusconi (edito da Paper First)</ref>, al Teatro Sala Umberto a Roma, è il giornalista del Fatto Quotidiano <hi rend="#b">Andrea Scanzi</hi> a sottolineare come, dopo il voto delle prossime Politiche, un nuovo patto tra il leader Pd e quello di Forza Italia sia già all’orizzonte. “Perché scrivo che Renzi è l’allievo ripetente dell’ex Cav, ma che ‘non ha superato il maestro’? Ho sempre considerato Renzi una<hi rend="#b"> brutta copia di Berlusconi</hi>. Ha meno talento, è meno originale, ha avuto quest’idea disastrosa di copiare tutto quello che ha fatto il centrodestra per vincere”, ha spiegato.</p>
    <p>A un anno dalla vittoria del <hi rend="#b">No al Referendum costituzionale</hi>, Scanzi ha poi ricordato come nel libro ci sia un capitolo sia dedicato a tutte le volte che Renzi aveva promesso di andarsene e lasciare la politica in caso di sconfitta il 4 dicembre 2016. Una <hi rend="#b">promessa tradita</hi>. “La tristezza è che, nonostante Renzi abbia perso, oggi è cambiato poco. Certo, se avesse vinto il Sì, non ce ne saremmo più liberati. Un disastro. Ma se Renzi è in fase calante, non lo è il Renzusconismo. Anche perché nel frattempo si sta rilanciando Berlusconi”, ha aggiunto Scanzi. Non è un caso che nuove larghe intese non siano da escludere dopo le urne, al di là di quanto annunciato oggi in campagna elettorale da forzisti e renziani: “La prospettiva di un nuovo Renzusconismo nel 2018 lo trovo uno scenario inquietante. Questo libro è nato come idea qualche mese fa. Ricordo che, quando parlavo con il direttore del Fatto Marco Travaglio e con Marco Lillo, ci chiedevamo quale sarebbe stato il momento giusto per farlo uscire e quando il Renzusconismo sarebbe stato più attuale. Travaglio mi disse: ‘Stai tranquillo Andrea, vedrai che ogni momento sarà buono. Purtroppo aveva ragione lui”; ha concluso sarcastico Scanzi</p>
    <p>
      <hi rend="#b">RENZUSCONI </hi>
    </p>
    <p>
      <hi rend="#b">Da giovedì 30 novembre in libreria e in edicola a 12 euro</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>