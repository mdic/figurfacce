<doc sitename="Il Fatto Quotidiano" title="Verdini, i senatori del nuovo gruppo? Craxiani, lombardiani e cosentiniani - Il Fatto Quotidiano" author="Giorgio Velardi" date="2015-07-23" url="http://www.ilfattoquotidiano.it/2015/07/23/verdini-i-senatori-del-nuovo-gruppo-craxiani-lombardiani-e-cosentiniani/1901732/" hostname="ilfattoquotidiano.it" description="Il craxiano doc Lucio Barani come capogruppo. L’ex Ccd, poi Forza Italia e Conservatori e Riformisti italiani, Eva Longo, come sua vice. E poi, ancora, il “lombardiano” Giuseppe Compagnone possibile tesoriere. Per non parlare di Vincenzo D’Anna, grande amico di Nicola Cosentino, che contattato da ilfattoquotidiano.it svela assetti organizzativi e pure il nome del nuovo gruppo: Alleanza …" categories="Palazzi &amp; Potere" tags="Denis Verdini;Matteo Renzi;Nicola Cosentino;PD;Raffaele Fitto;Senato;Silvio Berlusconi" fingerprint="bbbe12e8630e27ed">
  <main>
    <head rend="h1">Verdini, i senatori del nuovo gruppo? Craxiani, lombardiani e cosentiniani</head>
    <graphic src="https://st.ilfattoquotidiano.it/wp-content/uploads/2015/04/verdini675.jpg"/>
    <p>Il craxiano doc <hi rend="#b">Lucio Barani</hi> come <hi rend="#b">capogruppo.</hi> L’ex Ccd, poi Forza Italia e Conservatori e Riformisti italiani, <hi rend="#b">Eva Longo,</hi> come sua vice. E poi, ancora, il “lombardiano” <hi rend="#b">Giuseppe Compagnone</hi> possibile tesoriere. Per non parlare di <hi rend="#b">Vincenzo D’Anna</hi>, grande amico di <hi rend="#b">Nicola Cosentino</hi>, che contattato da <hi rend="#i">ilfattoquotidiano.it</hi> svela assetti organizzativi e pure il nome del nuovo gruppo: <hi rend="#b">Alleanza Liberale Popolare e Autonomie.</hi> E assicura: “Abbiamo i numeri”. Sono questi i dettagli dell’operazione che <hi rend="#b">Denis Verdini</hi> porterà definitivamente a termine la <hi rend="#b">prossima settimana</hi>. Lunedì o martedì al massimo. Per aiutare il presidente del Consiglio <hi rend="#b">Matteo Renzi</hi> nell’approvazione delle riforme, visto che a Palazzo Madama i numeri sono sempre più in bilico complici i mal di pancia della minoranza del <hi rend="#b">Partito democratico</hi>. Lo strappo definitivo è arrivato dopo il colloquio con <hi rend="#b">Silvio Berlusconi</hi> a Palazzo Grazioli di questo pomeriggio, nel corso del quale il senatore toscano ha annunciato al Cavaliere l’intenzione di lasciare<hi rend="#b"> Forza Italia.</hi></p>
    <p>Del nuovo gruppo, che, assicura D’Anna, sarà composto solo da ex appartenenti al<hi rend="#b"> Popolo della Libertà</hi> – “non ci saranno senatori<hi rend="#b"> ex Movimento 5 Stelle</hi>“, ci tiene a precisare il politico campano – faranno parte anche altri senatori visto che, come noto, per formare una componente a Palazzo Madama servono <hi rend="#b">almeno 10 eletti</hi>. Ci sarà, ad esempio,<hi rend="#b"> Ciro Falanga</hi>, che dopo un breve passaggio nella corrente che fa capo a <hi rend="#b">Raffaele Fitto</hi> ha deciso di passare con Verdini. Perché, spiega, “<hi rend="#b">se le proposte del governo Renzi vanno nell’interesse del Paese bisogna votarle.</hi> Su alcuni questioni – aggiunge Falanga – Forza Italia ha assunto un atteggiamento sconcio: non condivido l’atteggiamento di Berlusconi e Salvini e per questo ho deciso di aderire a questo nuovo progetto». Non è una sorpresa, invece, che di Alleanza Liberale Popolare e Autonomie faccia parte <hi rend="#b">Riccardo Mazzoni,</hi> considerato da sempre un verdiniano doc. E poi, ancora, aderiranno il senatore lombardo <hi rend="#b">Riccardo Conti</hi> e quello siciliano <hi rend="#b">Antonio Scavone,</hi> con un passato nella Democrazia Cristiana e nel Partito popolare italiano. Ma soprattutto nel Movimento per le Autonomie di Raffaele Lombardo. Proprio quest’ultimo, raccontano i ben informati a ilfattoquotidiano.it, avrebbe cercato nelle ultime ore di fare in modo che sia <hi rend="#b">Scavone sia Compagnone</hi> non passassero con i verdiani. Senza però riuscire ad ottenere un risultato positivo.</p>
    <p>Poi ci sono gli <hi rend="#b">indecisi</hi>. Ecco perché i prossimi giorni saranno roventi e il <hi rend="#b">pressing</hi> di Verdini e dei suoi colonnelli per chiudere la partita si rivelerà febbrile. Del gruppo potrebbero dunque far parte anche <hi rend="#b">Pietro Langella</hi>, altro senatore vicinissimo a Nicola Cosentino, e <hi rend="#b">Domenico Auricchio,</hi> che a luglio dello scorso anno è andato a rimpolpare la pattuglia di Forza Italia a Palazzo Madama subentrando ad Alessandra Mussolini, eletta al Parlamento europeo. In bilico pure <hi rend="#b">Riccardo Villari</hi>. Chi invece avrebbe già risposto picche è <hi rend="#b">Michelino Davico</hi>, eletto nel 2013 nelle liste della Lega Nord e poi transitato nell’Italia dei valori e nel gruppo <hi rend="#b">Grandi Autonomie e Libertà.</hi> Un altro “no” sarebbe arrivato anche da <hi rend="#b">Giuseppe Ruvolo</hi>, senatore vicino a Fitto. Se ne saprà di più nei prossimi giorni. E c’è già chi azzarda la possibilità che anche alla Camera, magari dopo l’estate, i verdiniani possano formare un loro gruppo autonomo. Anche se al momento il numero dei potenziali verdiniani pare decidamente esiguo</p>
    <p>Twitter: @GiorgioVelardi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>