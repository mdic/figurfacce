<doc sitename="Il Fatto Quotidiano" title="Fininvest, scaricata la zavorra Milan resta da accasare Mediaset. Incognita Murdoch - Il Fatto Quotidiano" author="Gaia Scacciavillani" date="2015-04-29" url="http://www.ilfattoquotidiano.it/2015/04/29/fininvest-scaricata-la-zavorra-milan-resta-da-accasare-mediaset-incontro-con-murdoch/1635673/" hostname="ilfattoquotidiano.it" description="Fininvest può tirare un sospiro di sollievo: dopo un’attesa durata almeno due anni, la tormentata vendita del Milan è ormai in dirittura d’arrivo. Un ottimo risultato per la cassaforte della famiglia Berlusconi che insieme a un pezzo di storia si libererà di una zavorra non da poco per i suoi conti, il cui andamento negli …" categories="Lobby" tags="Fedele Confalonieri;Mediaset;Pier Silvio Berlusconi;Rupert Murdoch;Silvio Berlusconi;Telecom Italia" fingerprint="8dc3b24f79cac451">
  <main>
    <head rend="h1">Fininvest, scaricata la zavorra Milan resta da accasare Mediaset. Incognita Murdoch</head>
    <graphic src="https://st.ilfattoquotidiano.it/wp-content/uploads/2015/02/berlusconi-family-675.jpg"/>
    <p><hi rend="#b">Fininvest</hi> può tirare un sospiro di sollievo: dopo un’attesa durata <hi rend="#b">almeno due anni</hi>, <ref target="http://www.ilfattoquotidiano.it/2015/04/29/milan-oggi-mr-bee-incontra-berlusconi-lofferta-500-milioni-per-il-51-del-club/1635601/">la tormentata vendita del Milan è ormai in dirittura d’arrivo</ref>. Un ottimo risultato per la cassaforte della </p>
    <p><hi rend="#b">famiglia Berlusconi</hi>che insieme a un pezzo di storia si libererà di una</p>
    <p><hi rend="#b">zavorra</hi>non da poco per i suoi conti, il cui andamento negli ultimi anni le ha impedito di versare denaro fresco nelle tasche degli</p>
    <p><hi rend="#b">azionisti</hi>. Ma se un tassello sta andando a posto, resta invece da stabilizzare la situazione della corazzata del gruppo,</p>
    <p><hi rend="#b">Mediaset</hi>, che ormai un anno fa si è letteralmente sbilanciata sui</p>
    <p><hi rend="#b">diritti tv del calcio</hi>, con un investimento di circa</p>
    <p><hi rend="#b">700 milioni di euro</hi>. E per la quale da tempo ormai immemore resta aperta l’incognita di un futuro con</p>
    <p><hi rend="#b">Telecom Italia</hi>, recentemente rilanciato dall’imminenza dell’arrivo in testa all’azionariato del gruppo di telefonia di</p>
    <p><hi rend="#b">Vincent Bollorè</hi>, il finanziere francese con la passione dei media e dell’Italia che</p>
    <p><hi rend="#b">Silvio Berlusconi</hi>conosce molto bene. Grazie anche agli uffici dell’amico e socio</p>
    <p><hi rend="#b">Tarak Ben Ammar</hi>che già nel 1995 fu incaricato dall’ex cavaliere di cercare un compratore per Mediaset. All’epoca il finanziere franco-tunisino cercò un accordo con lo squalo australiano dei media, Rupert Murdoch, ma l’intesa sfumò per il no secco degli eredi Berlusconi.</p>
    <p>Oggi le cose potrebbero andare diversamente? Difficile dirlo anche se tra i pochi fatti concreti mescolati alle attese e ai <hi rend="#b">rumour </hi>spicca proprio la visita ad <hi rend="#b">Arcore</hi> di Murdoch, che nei giorni scorsi è atterrato all’aeroporto milanese di <hi rend="#b">Linate</hi> con il suo jet privato ed è stato accompagnato direttamente alla residenza dell’ex premier. La notizia anticipata dal quotidiano finanziario <hi rend="#i">Mf </hi>è stata confermata mercoledì mattina dallo stesso <hi rend="#b">Piersilvio Berlusconi</hi> nel corso dell’assemblea dei soci di <hi rend="#b">Mediaset</hi>. “Si è trattato di un incontro nella norma dei rapporti che abbiamo con la famiglia Murdoch di lunghissima data”, ha detto il vicepresidente di <hi rend="#b">Cologno Monzese</hi> spiegando che al centro dell’incontro ci sono stati “diversi temi, ma incontri del genere negli ultimi mesi ce ne sono stati diversi”. Quindi la risposta alle <hi rend="#b">indiscrezioni</hi> secondo le quali il <hi rend="#b">tycoon</hi> australiano vorrebbe una partecipazione nella tv in chiaro, entrando nell’azionariato del <hi rend="#b">Biscione</hi>: “Noi non siamo <hi rend="#b">venditori</hi>, tenere coerentemente questa posizione con <hi rend="#b">Sky</hi> la vedo difficile”. A rafforzare il concetto è poi intervenuto <hi rend="#b">Fedele Confalonieri</hi>: “Murdoch in minoranza non lo vedo, nemmeno a giocare a <hi rend="#b">scopa</hi>“.</p>
    <p>Quanto a Bolloré e a Telecom, secondo Piersilvio “con <hi rend="#b">Vivendi</hi> i rapporti sono ottimi. È chiaro che gli ambiti di possibili collaborazioni sono tanti ma il nostro controllo di Mediaset non è in <hi rend="#b">discussione</hi>“. In particolare a oggi “non ci sono progetti a brevissimo tempo, vedremo via via”. Anche se “tutto è possibile ma oggi questo tema non esiste, gli <hi rend="#b">scenari</hi> fatti in questi giorni sono molto avanti. Noi abbiamo più volte incontrato gli uomini di Vivendi e ci sono anche <hi rend="#b">possibilità</hi> che andremo a valutare, ma per ora nulla di concreto”. Del resto la versione della casa è che non è Mediaset la <hi rend="#b">zitella</hi> in cerca di marito, ma piuttosto il contrario: “Siamo corteggiati dalle società telefoniche, ma un semplice <hi rend="#b">accordo commerciale</hi> non ci interessa, a differenza di un accordo più ampio. Con Vivendi e Telefonica, in futuro potremmo <hi rend="#b">lavorare</hi>, ma al momento non c’è nulla – sintetizza Piersilvio – Non siamo partiti alla ricerca di <hi rend="#b">nuovi soci</hi>, ma siamo stati cercati da diversi gruppi. Oggi abbiamo un <hi rend="#b">posizione</hi> sul mercato italiano con <hi rend="#b">Premium</hi>, grazie al calcio ma non solo, grazie a cui siamo al centro dei giochi”.</p>
    <p>Già, <hi rend="#b">Premium</hi>, per la quale invece non si può negare che la caccia al <hi rend="#b">marito</hi> sia aperta da tempo. Ma si possono smussare gli angoli: “Non siamo venditori, siamo aperti a <hi rend="#b">partnership</hi> di minoranza ma mi chiedo: a loro potrebbe interessare? Non fatevi film che non ci sono”, dice ancora Berlusconi jr aggiungendo che i diritti di <hi rend="#b">Champions League</hi> non sono in vendita: “Saranno un’esclusiva assoluta di Mediaset Premium”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>