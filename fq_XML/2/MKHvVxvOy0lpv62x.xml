<doc sitename="Il Fatto Quotidiano" title="Italicum, sinistra Pd: &quot;Modifiche o non lo votiamo&quot;. Renzi: &quot;Non è il Monopoli&quot; - Il Fatto Quotidiano" author="F Q" date="2015-04-14" url="http://www.ilfattoquotidiano.it/2015/04/14/italicum-sinistra-pd-modifiche-non-votiamo-renzi-non-monopoli/1589326/" hostname="ilfattoquotidiano.it" description="La sinistra Pd si prepara all’ennesima battaglia per modificare la legge elettorale, in esame in commissione alla Camera. E i 5 Stelle offrono la loro disponibilità a votare le modifiche proposte: “Se la minoranza democratica vuole in commissione possiamo ribaltare la legge elettorale”, ha detto la capogruppo M5S a Montecitorio Fabiana Dadone. “Noi siamo aperti e si …" categories="Politica" tags="Forza Italia;Governo Renzi;Italicum;Legge Elettorale;Matteo Renzi;PD;Riforma Elettorale;Silvio Berlusconi" fingerprint="9cd1033d9080b24">
  <main>
    <head rend="h1">Italicum, sinistra Pd: “Modifiche o non lo votiamo”. Renzi: “Non è il Monopoli”</head>
    <graphic src="https://st.ilfattoquotidiano.it/wp-content/uploads/2015/04/renzi-napolitano-675.jpg"/>
    <p>La<hi rend="#b"> sinistra Pd</hi> si prepara all’ennesima battaglia per modificare la <hi rend="#b">legge elettorale</hi>, in esame in commissione alla Camera. E i 5 Stelle offrono la loro disponibilità a votare le modifiche proposte: “Se la minoranza democratica vuole in commissione possiamo ribaltare la legge elettorale”, ha detto la capogruppo M5S a Montecitorio <hi rend="#b">Fabiana Dadone</hi>. “Noi siamo aperti e si dall’inizio fermi a migliorare questo provvedimento soprattutto nella parte che riguarda le preferenze. Ci aspettiamo che in Commissione la minoranza Pd sia coerente e non si autosospenda”.</p>
    <p>Nei giorni scorsi più volte il ministro per le Riforme <hi rend="#b">Maria Elena Boschi</hi> ha chiuso la porta a modifiche al testo. Ma la minoranza del partito insiste. All’assemblea del gruppo, <hi rend="#b">Area Riformista</hi> – la corrente che riunisce quasi tutti i “non renziani” – ha chiesto al presidente del Consiglio di aprire a modifiche: in caso negativo, in questa assemblea, voterà contro la relazione sull’Italicum. La posizione da tenere in Aula dovrà essere invece decisa successivamente. La risposta arriva direttamente da <hi rend="#b">Matteo Renzi</hi>: “Vediamo la fine, dopo mesi passati a discutere abbiamo detto ‘basta si decide’. <hi rend="#b">Non è il Monopoli</hi> dove c’è la casella ‘tornate al vicolo corto'”. Una frase che riprende il concetto già espresso ieri, 13 aprile, dal senatore a vita e presidente emerito della Repubblica <hi rend="#b">Giorgio Napolitano</hi> che aveva auspicato che sulla riforma elettorale non si ripartisse daccapo.</p>
    <hi rend="#b">di Alessandro Madron</hi>
    <p>Nel frattempo gli esponenti di Area riformista in commissione Affari costituzionali chiederanno di essere sostituiti per evitare di votare in maniera difforme dalle indicazioni del gruppo. “In Commissione – ha detto uno di loro, <hi rend="#b">Matteo Mauri</hi> – La delegazione del gruppo deve riflettere la posizione ufficiale, mentre in Aula il discorso è diverso ed ogni deputato decide per proprio conto” per il principio dell’assenza del <hi rend="#b">vincolo di mandato</hi>.</p>
    <p>Anche <hi rend="#b">Forza Italia</hi> conferma il cambio di atteggiamento sull’Italicum, che aveva contribuito a scrivere attraverso il suo leader <hi rend="#b">Silvio Berlusconi</hi> nei ripetuti incontri con Renzi. Fi presenterà “pochi, ma forti e determinati,<hi rend="#b"> emendamenti</hi>“. Il gruppo di Montecitorio chiede “il premio di maggioranza alla coalizione e non più alla lista, la possibilità di introdurre l’apparentamento al secondo turno; posticipare l’entrata in vigore della legge al 2017 o dopo l’approvazione definitiva della riforma costituzionale”. Su questi punti “è stato deciso di attuare <hi rend="#b">un’opposizione netta</hi>, ricorrendo anche all’utilizzo del <hi rend="#b">voto segreto</hi>“.</p>
    <code>
      <p>Direttivo unanime di Forza Italia Camera: no a Italicum blindato, ma premio a coalizione e entrata in vigore dopo riforma costituzionale</p>
      <p>— Renato Brunetta (@renatobrunetta) <ref target="https://twitter.com/renatobrunetta/status/587959853290749953">14 Aprile 2015</ref></p>
    </code>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>