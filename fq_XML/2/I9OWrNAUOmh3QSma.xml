<doc sitename="Il Fatto Quotidiano" title="Dossieraggi Sismi, Renzi ai magistrati: perché chiedo il segreto di Stato - Il Fatto Quotidiano" author="Anna Morgantini" date="2015-06-11" url="http://www.ilfattoquotidiano.it/2015/06/11/dossieraggi-sismi-renzi-ai-magistrati-perche-chiedo-il-segreto-di-stato/1767007/" hostname="ilfattoquotidiano.it" description="Il segreto di Stato sul dossieraggio sistematico di giornalisti e magistrati a opera del Sismi è tuttora in vigore. La conferma, firmata “cordialmente” da Matteo Renzi, è stata inviata il 4 giugno da Palazzo Chigi al giudice per l’udienza preliminare del tribunale di Perugia, Andrea Claudiani. Proprio a Perugia, il 29 aprile, era ripreso il …" categories="Palazzi &amp; Potere" tags="11 settembre;Copasir;Dossieraggio;Giampiero Massolo;Giuliana Sgrena;Matteo Renzi;Nicolò Pollari;Pio Pompa;Silvio Berlusconi;Sismi" fingerprint="ef7bde3f5a6fe32f">
  <main>
    <head rend="h1">Dossieraggi Sismi, Renzi ai magistrati: perché chiedo il segreto di Stato</head>
    <graphic src="https://st.ilfattoquotidiano.it/wp-content/uploads/2014/12/renzi-fine-anno-675.jpg"/>
    <p>Il <hi rend="#b">segreto di Stato sul dossieraggio sistematico di giornalisti e magistrati a opera del Sismi è tuttora in vigor</hi>e. La conferma, firmata <hi rend="#b">“cordialmente” da Matteo Renzi,</hi> è stata inviata il 4 giugno da Palazzo Chigi al giudice per l’udienza preliminare del tribunale di Perugia,<hi rend="#b"> Andrea Claudiani.</hi> Proprio a Perugia, il 29 aprile, era ripreso il processo sull’operato del <hi rend="#b">generale Nicolò Pollari</hi>, ex capo del Servizio Informazioni e Sicurezza Militare (<hi rend="#b">Sismi</hi>), e di <hi rend="#b">Pio Pom</hi>pa, il suo analista di fiducia e responsabile di quella sede in <hi rend="#b">via Nazionale 230</hi> dove nel 2006, su mandato della<hi rend="#b"> procura di Mila</hi>no che indagava sul rapimento di <hi rend="#b">Abu Omar</hi>, furono ritrovati centinaia di dossier dedicati ai <hi rend="#b">presunti nemici del premier Silvio Berlusconi.</hi></p>
    <p>Alla prima udienza Pollari, oggi membro del <hi rend="#b">Consiglio di Stat</hi>o, aveva opposto il s<hi rend="#b">egreto di Stato</hi> esibendo una <hi rend="#b">lettera firmata da Giampiero Massolo, attuale coordinatore del Dis, il Dipartimento sicurezza della presidenza del Consiglio</hi>, che anticipava l’intenzione del governo di sollevare sulla vicenda un nuovo <hi rend="#b">conflitto di attribuzioni davanti alla Corte costituzionale</hi>. Claudiani aveva interpellato Palazzo Chigi per chiedere conferma dell’esistenza del segreto di Stato, e il 4 giugno ha avuto la risposta<hi rend="#b">: i fatti di via Nazionale sono “compresi nella sfera di efficacia di segreti di Stato già vigenti”</hi> a seguito di provvedimenti adottati dai predecessori di <hi rend="#b">Matteo Renzi,</hi> e di cui lui si è limitato a prendere atto. <hi rend="#b">Quali sono tali segreti “già vigenti”?</hi></p>
    <p>Renzi ne cita “in particolare” <hi rend="#b">cinque</hi>, sottolineando come tutti fossero già stati regolarmente comunicati al<hi rend="#b"> Comitato parlamentare per la sicurezza della Repubblica (Copasir)</hi> nella <hi rend="#b">relazione</hi> semestrale prevista dalla legge 124 del 2007, la riforma dei servizi. Riguardano tutti l’attività del Sismi e sono in relazione al <hi rend="#b">rapimento in Iraq di Agliana, Stefio, Cupertino e Quattrocchi</hi> (segreto di Stato apposto dal presidente Silvio Berlusconi nel 2004); al <hi rend="#b">rapimento di Simona Pari e Simona Torretta</hi> (sempre Berlusconi, 2004); al <hi rend="#b">rapimento di Giuliana Sgrena</hi> (ancora Berlusconi, 2004) e alle<hi rend="#b"> attività di contrasto al terrorismo dopo i fatti dell’11 settembre</hi> (Berlusconi, 2005). Ultimo caso citato dal presidente del Consiglio, la <hi rend="#b">conferma del segret</hi>o (22 dicembre 2009, sempre ad opera di Berlusconi) in occasione del <hi rend="#b"> primo procedimento di Perugia a carico di Pollari e Pompa per i fatti di via Nazionale</hi>: i due però erano stati rinviati a giudizio dal pm <hi rend="#b">Sottani</hi> per il <hi rend="#b">reato di peculato,</hi> avendo utilizzato risorse pubbliche per “fini non istituzionali”, cioè <hi rend="#b"> realizzare dossieraggi a carico di magistrati e giornalisti ritenuti membri (da “disarticolare”) di un’organizzazione ostile al premier Berlusconi.</hi></p>
    <p>“Sul piano formale, Matteo Renzi si pone su una linea di<hi rend="#b"> mera prosecuzione</hi> delle scelte operate dai suoi predecessori” commenta <hi rend="#b">Francesco Paola,</hi> l’avvocato di cinque dossierati e del Comitato delle vittime di via Nazionale . “I casi che il premier cita in sequenza non hanno però<hi rend="#b"> nulla a che vedere con i dossieraggi di via Nazionale.</hi> Per dirla meglio: Renzi compie un’assimilazione concettuale tra una serie di vicende che sono manifestamente estranee al processo in corso, come il rapimento delle due Simone o l’omicidio di Quattrocchi. E questo conferma che l’apposizione del segreto di stato nel caso dei dossieraggi è, come ha già spiegato la Cassazione, <hi rend="#b">manifestamente irrilevante</hi> ai fini della prosecuzione del processo”.</p>
    <p>Il procedimento a carico di Pollari e Pompa, secondo Paola, può cioè <hi rend="#b">proseguire</hi> comunque: “Già la Cassazione, in novembre, aveva posto in evidenza che le prove raccolte e messe agli atti sono ampiamente sufficienti a confermare l’illecito”. Toccherà adesso al gup di Perugia valutare la missiva di Renzi e decidere se il materiale agli atti è sufficiente per <hi rend="#b">andare avanti. Appuntamento alla prossima udienza, prevista per il 16 luglio.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>