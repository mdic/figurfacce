<doc sitename="Il Fatto Quotidiano" title="Reggio Emilia, consigliere comunale M5s su Facebook: &quot;Berlusconi muori&quot;. Poi si scusa e scrive: &quot;Scherzo&quot; - Il Fatto Quotidiano" author="F Q" date="2018-04-17" url="https://www.ilfattoquotidiano.it/2018/04/17/reggio-emilia-consigliere-comunale-m5s-su-facebook-berlusconi-muori-poi-si-scusa-e-scrive-scherzo/4298137/" hostname="ilfattoquotidiano.it" description="“Berlusca, se vuoi risolvere tu la situazione in Siria, muori è l’unico modo”. Rajinder Singh, consigliere comunale del Movimento Cinque Stelle di Campagnola (Reggio Emilia), nella notte del 15 aprile ha postato questo status su Facebook (scritto da un altro utente e in cui lui è stato taggato). Parole che i parlamentari del Movimento 5 Stelle Maria Edera …" categories="Politica" tags="Movimento 5 Stelle;Reggio Emilia;Silvio Berlusconi" fingerprint="c9839d9d9b8447ff">
  <main>
    <head rend="h1">Reggio Emilia, consigliere comunale M5s su Facebook: “Berlusconi muori”. Poi si scusa e scrive: “Scherzo”</head>
    <graphic src="https://st.ilfattoquotidiano.it/wp-content/uploads/2018/04/17/campagnola-evidenza.jpg"/>
    <p>“<hi rend="#b">Berlusca</hi>, se vuoi risolvere tu la situazione in Siria, muori è l’unico modo”. <hi rend="#b">Rajinder Singh</hi>, consigliere comunale del <hi rend="#b">Movimento Cinque Stelle</hi> di <hi rend="#b">Campagnola</hi> (Reggio Emilia), nella notte del 15 aprile ha postato questo status su <hi rend="#b">Facebook </hi>(scritto da un altro utente e in cui lui è stato taggato). Parole che i parlamentari del Movimento 5 Stelle <hi rend="#b">Maria Edera Spadoni</hi>, Maria Laura Mantovani e <hi rend="#b">Davide Zanichelli </hi>“condannano senza se e senza ma” in quanto “inaccettabili”. “Nella dialettica politica lo scontro, anche duro, su diverse posizioni è assolutamente lecito, – spiegano i tre in una nota – del resto il <hi rend="#b">Movimento 5 Stelle</hi> è agli antipodi politici di <hi rend="#b">Berlusconi</hi> e <hi rend="#b">Forza Italia</hi>, ma non è tollerabile augurare la morte a nessuno. Aspettiamo delle scuse ufficiali quanto prima, insieme alle sue dimissioni da consigliere comunale. Nel frattempo abbiamo avviato tutti i canali disciplinari regolamentati dal nostro statuto”.</p>
    <p>In un primo momento <hi rend="#b">Singh</hi>, raggiunto dalla <hi rend="#i">Gazzetta di Reggio</hi>, non ha fatto nessun passo indietro: “Il mio profilo è pubblico, ma è <hi rend="#b">personale</hi>” e quindi “non c’entra nulla con il <hi rend="#b">consigliere comunale</hi>. Quindi si sta sollevando un polverone per nulla. Figuriamoci chiedere le mie dimissioni”.<graphic src="https://st.ilfattoquotidiano.it/wp-content/uploads/2018/04/17/campagnola.jpg"/></p>
    <p>Ma in mattinata, sempre sul <hi rend="#b">social network</hi>, sono comparse le sue scuse: “Dichiaro fin da subito che il mio “post” non voleva essere assolutamente <hi rend="#b">discriminatorio</hi> o <hi rend="#b">offensivo</hi> nei confronti di nessuno e soprattutto riguardo al personaggio politico cui si fa riferimento, altresì mi rendo conto che le mie parole, se pur copiate da altro <hi rend="#b">profilo</hi>, danno un senso sbagliato del commento che era da me inteso come “<hi rend="#b">battuta</hi> sul piano professionale e non umano, del personaggio in questione (…) Ho inteso come uno scherzo”.</p>
    <p>Un caso sul quale è intervenuta <hi rend="#b">Benedetta Fiorini</hi>, deputata emiliana di <hi rend="#b">Forza Italia</hi>. “Le parole di <hi rend="#b">Rajinder Singh </hi>– ha scritto su Facebook – dimostrano come la stragrande maggioranza dei militanti e dei dirigenti del <hi rend="#b">Movimento</hi> non abbia rispetto per chi ha scritto la storia degli ultimi 25 anni e sia assolutamente privo del senso delle istituzioni, quindi ancora immaturo per guidare un grande Paese come l’Italia. <hi rend="#b">Vergogna</hi>!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>