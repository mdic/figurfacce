<doc sitename="Il Fatto Quotidiano" title="Berlusconi deposita il simbolo &quot;Rivoluzione Italia&quot;: è nuovo soggetto politico che affiancherà Forza Italia - Il Fatto Quotidiano" author="F Q" date="2017-10-05" url="http://www.ilfattoquotidiano.it/2017/10/05/berlusconi-deposita-il-simbolo-rivoluzione-italia-nuovo-soggetto-politico-da-affiancare-a-forza-italia/3896385/" hostname="ilfattoquotidiano.it" description="Si chiamerà “Rivoluzione Italia” e sarà la forza civica e movimentista che affiancherà Forza Italia alle prossime elezioni. Mentre i partiti cominciano a prepararsi alla campagna elettorale imminente, Silvio Berlusconi non resta sicuramente a guardare. L’ex Cavaliere ha depositato infatti lo scorso 14 settembre, a quanto apprende l’agenzia Adnkronos, il marchio ‘Rivoluzione Italia”. Il nuovo soggetto …" categories="Politica" tags="Silvio Berlusconi" fingerprint="28d89278d82fc75d">
  <main>
    <head rend="h1">Berlusconi deposita il simbolo “Rivoluzione Italia”: è nuovo soggetto politico che affiancherà Forza Italia</head>
    <graphic src="https://st.ilfattoquotidiano.it/wp-content/uploads/2017/07/berlusconi-675.jpg"/>
    <p>Si chiamerà “<hi rend="#b">Rivoluzione Italia</hi>” e sarà la forza civica e movimentista che affiancherà Forza Italia alle prossime elezioni. Mentre i partiti cominciano a prepararsi alla campagna elettorale imminente, Silvio Berlusconi non resta sicuramente a guardare. L’ex Cavaliere ha depositato infatti lo scorso 14 settembre, a quanto apprende l’agenzia Adnkronos, il marchio ‘Rivoluzione Italia”. Il nuovo soggetto politico affiancherà Forza Italia ed è pensato per controbilanciare l’ala sovranista del centrodestra formata da <hi rend="#b">Lega Nord e Fratelli d’Italia</hi>.</p>
    <p>Sembrerebbe prendere forma dunque quella che Berlusconi ha definito una “pazza idea” per vincere le prossime elezioni e sparigliare le carte. L’ex presidente del Consiglio ha infatti depositato lo scorso 14 settembre presso l’Ufficio brevetti e marchi del ministero dello Sviluppo Economico il marchio ‘Rivoluzione Italia’ per tutte le categorie della classificazione di Nizza, così da poterlo utilizzare anche per il merchandising, <hi rend="#b">dai gadget alle spillette</hi>.</p>
    <p>Spulciando il database del Mise, si scopre che già il 2 agosto scorso era stato registrato, sempre a nome di Berlusconi, la dicitura ‘Rivoluzione per l’Italia’. Per entrambi i loghi, il rappresentante legale è l’avvocato <hi rend="#b">Cristina Rossello</hi> di Milano. Stavolta l’ex premier sembra fare sul serio e la rivoluzione azzurra tante volte annunciata potrebbe concretizzarsi in un movimento, lontano dalla vecchia politica, dando maggiore spazio alla società civile e a volti nuovi. L’obiettivo è intercettare il voto di protesta fino ad ora incarnato dai grillini e recuperare l’elettorato moderato rimasto deluso dal centrodestra negli ultimi anni, dando maggiore spazio alla società civile. Da qui la necessità di puntare su <hi rend="#b">forze di stampo movimentista</hi> vicine alla gente come le liste civiche.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>