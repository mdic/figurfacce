<doc sitename="Il Fatto Quotidiano" title="Berlusconi e Renzi a Virus: tra i cammelli di Gheddafi e l'ironia sul sindacato - Il Fatto Quotidiano" author="Domenico Naso" date="2015-05-29" url="http://www.ilfattoquotidiano.it/2015/05/29/berlusconi-e-renzi-a-virus-tra-i-cammelli-di-gheddafi-e-lironia-sul-sindacato/1729872/" hostname="ilfattoquotidiano.it" description="Ieri sera, guardando la prima parte di Virus, il talk show politico condotto da Nicola Porro, sembrava di assistere al sequel di 1992 – La Serie, con un salto in avanti di un paio di anni: 1994 – La Serie. Non da un’idea di Stefano Accorsi, stavolta, ma di Silvio Berlusconi, il fu Cavaliere, fu …" categories="Televisione" tags="Matteo Renzi;Silvio Berlusconi" fingerprint="759bd2759268d4ac">
  <main>
    <p>Ieri sera, guardando la prima parte di Virus, il <hi rend="#b">talk show</hi> politico condotto da<hi rend="#b"> Nicola Porro</hi>, sembrava di assistere al sequel di <hi rend="#b">1992 – La Serie</hi>, con un salto in avanti di un paio di anni: <hi rend="#b">1994 – La Serie</hi>. Non da un’idea di <hi rend="#b">Stefano Accorsi</hi>, stavolta, ma di Silvio Berlusconi, il fu Cavaliere, fu presidente del Consiglio, fu senatore, il fu. Appunto. Berlusconi ha sgranato il solito Rosario sui giudici di sinistra, la Corte costituzionale di sinistra, i presidenti della Repubblica di sinistra. Un repertorio trito e ritrito, una “copia di mille riassunti” che è sembrata fuori tempo massimo. E il paradosso è che si tratta dello stesso <hi rend="#b">Silvio Berlusconi</hi> che ormai vent’anni fa aveva rivoluzionato il linguaggio politico in televisione, con una padronanza del mezzo decisiva nella raccolta del consenso elettorale.</p>
    <p>Ma Berlusconi oggi è un leader politico ai margini, e soprattutto è un uomo di settantotto anni che ha perso il contatto con i nuovi strumenti e i nuovi modi di comunicare la politica. Ultimamente <hi rend="#b">Francesca Pascale</hi> sta provando a svecchiare l’immagine dell’attempato compagno con una operazione simpatia sui social network. Da pochi giorni Berlusconi è sbarcato su <hi rend="#b">Instagram</hi>, come una Chiara Ferragni qualsiasi, con tipiche immagini acchiappalike: il Caro Leader con cagnolino, il Caro Leader che segue la performance de Il Volo all’Eurovision Song Contest, backstage di interviste e interventi televisivi. Ma il Nostro sul web non ingrana come spererebbe: <hi rend="#b">29mila seguaci</hi> su Instagram sono effettivamente pochini per un uomo di tal guisa.</p>
    <p>Tornando alla lunga chiacchierata di ieri sera con Porro, Berlusconi è sembrato anacronistico per linguaggio e stile. Se nel 2015 l’ex presidente americano Bush diventa “<hi rend="#b">Giorgio</hi>” come per preservare l’italiano idioma come nel Ventennio, evidentemente c’è qualcosa che non va. Per non parlare poi dei <hi rend="#b">cammelli regalati da Gheddafi</hi> e ancora da ritirare allo zoo di Tripoli o la frase che ha fatto sobbalzare più di qualche telespettatore e che non ha bisogno di commenti: “Nessuno poteva guidare la Russia in maniera più liberale di Vladimir Putin”. E che vuoi dire a un uomo così? Ma la cosa più grave, visto che parliamo del tycoon Berlusconi e non di un grigio burocrate poco avvezzo al messo, è che è sembrato prolisso, per nulla incisivo, ripetitivo, stanco. Che il giocattolino mediatico dell’ex Cavaliere si fosse rotto da tempo era già cosa nota. Ma l’effetto di ieri sera è stato francamente imbarazzante.</p>
    <p>Soprattutto se pensiamo che la seconda parte di Virus ha invece ospitato il presidente del Consiglio <hi rend="#b">Matteo Renzi</hi>. Un confronto impietoso dal punto di vista dell’efficacia comunicativa, con un Renzi persino più smargiasso del solito, carico a pallettoni, battutista come nemmeno il Silvio dei tempi d’oro. Ammicca, sfrutta gli assist di Porro, ironizza su Bindi e sindacati fingendo di non voler stare al gioco, duetta con il conduttore come Berlusconi con Vespa. Non è un paragone politico e di contenuti, il nostro, ma di comunicazione televisiva. Matteo Renzi è l’esplosione “webbarola” del Berlusconi anni Novanta. Un mix letale di cara vecchia tv fatta come si deve e presenza massiccia e ragionatissima sui <hi rend="#b">social network</hi>. Se nel 1994 Berlusconi avesse avuto a disposizione Twitter, Facebook, YouTube, Instagram e tutto il cucuzzaro, probabilmente oggi Renzi ci sembrerebbe già visto. Ma il tempismo, anche quando non dipende da noi ma dai tumultuosi rintocchi del progresso tecnologico, in politica è tutto. E oggi Matteo Renzi può permettersi il lusso di <hi rend="#b">stracciare a distanza</hi> il suo nemico-amico Silvio proprio sul suo campo, quello della comunicazione. Televisivamente, l’epoca berlusconiana è finita da quel dì, e ieri ne abbiamo avuto una prova ulteriore e schiacciante. Manca solo una colonna sonora triste triste, tipo film di <hi rend="#b">Charlie Chaplin</hi>, per accompagnare efficacemente il viale del tramonto dell’uomo che ha inventato la tv commerciale in Italia e che oggi, in tv, sembra un politico doroteo ospite di una Tribuna politica degli anni Sessanta.</p>
  </main>
  <comments/>
</doc>