<doc sitename="Il Fatto Quotidiano" title="Mediaset sotto assedio, Berlusconi si arrocca ma Bolloré sa bene come espugnare gli imperi familiari - Il Fatto Quotidiano" author="Fiorina Capozzi" date="2016-12-14" url="http://www.ilfattoquotidiano.it/2016/12/14/mediaset-sotto-assedio-berlusconi-si-arrocca-ma-bollore-sa-come-espugnare-gli-imperi-familiari/3260381/" hostname="ilfattoquotidiano.it" description="A sacco ormai iniziato, Silvio Berlusconi fa quadrato attorno a Mediaset. E nelle ore in cui la Vivendi di Vincent Bolloré ufficializza di essere ormai proprietaria del 20% di Cologno, l’ex premier puntualizza che sull’intera vicenda che la scalata ostile dei francesi verrà combattuta con tutti i mezzi possibili. Il progetto di collaborazione fra Vivendi …" categories="Lobby" tags="Analisi;Mediaset;Pier Silvio Berlusconi;Silvio Berlusconi;Vincent Bollorè" fingerprint="2d89192ec1d99e39">
  <main>
    <head rend="h1">Mediaset sotto assedio, Berlusconi si arrocca ma Bolloré sa bene come espugnare gli imperi familiari</head>
    <graphic src="https://st.ilfattoquotidiano.it/wp-content/uploads/2015/06/nuova-bollore-675.jpg"/>
    <p><ref target="http://www.ilfattoquotidiano.it/2016/12/14/mediaset-sotto-assedio-berlusconi-nessuno-ridimensioni-il-nostro-ruolo-di-imprenditori/3259989/">A sacco ormai iniziato, Silvio Berlusconi fa quadrato attorno a Mediaset</ref>. E nelle ore in cui la Vivendi di </p>
    <p><hi rend="#b">Vincent Bolloré</hi>ufficializza di essere ormai proprietaria del 20% di Cologno, l’ex premier puntualizza che sull’intera vicenda che la scalata ostile dei francesi verrà combattuta con tutti i mezzi possibili. Il progetto di collaborazione fra Vivendi e il gruppo italiano varato da</p>
    <p><hi rend="#b">Pier Silvio Berlusconi</hi>la scorsa primavera, si trasforma così ufficialmente in una guerra aperta che si promette ricca di colpi di scena.</p>
    <p>“Non abbiamo alcuna intenzione di lasciare che qualcuno provi a ridimensionare il nostro ruolo di imprenditori”, è stata la chiosa dell’ex cavaliere. Affermazione che non deve essere suonata nuova alle orecchie di Bolloré, come testimonia il soprannome di<hi rend="#i"> tombeur de dinastie</hi>, <hi rend="#b">distruttore di imperi familiari</hi>, che la stampa d’Oltralpe gli ha assegnato per via di diversi tentativi di scalate ostili ad alcune grandi fortune familiari francesi. A Parigi, la finanza che conta ricorda ancora il tentativo del raider bretone di strappare l’azienda di telefonia e costruzioni<hi rend="#b"> Bouygues</hi> dalle mani del miliardario Martin Bouygues. L’operazione partì con l’acquisto di un <hi rend="#b">pacchetto di titoli sottovalutati</hi> in Borsa, proseguì con un accordo con i Bouygues e finì in un<hi rend="#b"> lungo contenzioso legale</hi>. Sfumò solo alla fine anche per via dell’intervento a favore della famiglia Bouygues da parte del miliardario<hi rend="#b"> François Pinault</hi>. Bolloré non riuscì a conquistare la società, ma l’operazione fruttò consistenti guadagni.</p>
    <p>L’affaire Bouygues fu però solo il caso più eclatante della carriera di raider di Bolloré che già in precedenza aveva dato prova di forza e di abilità in Borsa. Agli inizi degli anni ‘90, il finanziere bretone aveva strappato la compagnia marittima di famiglia <hi rend="#b">Delmas-Vieljeux</hi> dalle mani dello storico armatore francese Tristan Vieljeux. E, successivamente, si era anche impossessato della <hi rend="#b">Banque Rivaud</hi>, togliendola all’amico di famiglia <hi rend="#b">Edouard de Ribes</hi>. Non prima di essersi fatti aiutare a conquistare Delmas-Vieljeux e di averne ottenuto il supporto per l’offerta pubblica di acquisto sulla società Rhin-Rhône. Su quest’ultimo affare, ci mancò poco che Bolloré non ci lasciasse la camicia, come ammise lui stesso. E fu forse l’unico caso in cui davvero mise a rischio il suo impero. Poi l’industriale bretone si concentrò su due punti: diversificare industrialmente il suo gruppo e mantenerne saldamente il controllo nella holding di famiglia. Di qui nacquero progetti come l’<hi rend="#b">auto elettrica</hi> e il <hi rend="#b">polo media</hi> che oggi ha Vivendi come punta di diamante. E ne derivò anche la decisione che il gruppo Bolloré non sarebbe mai stato scalabile come testimonia il fatto che la cassaforte di famiglia, la<hi rend="#b"> Financière de l’Odet</hi>, ha il 64,4% del gruppo Bolloré. Il finanziere bretone del resto sa bene che in Borsa i raider sono sempre in agguato. E non vuol certo rischiare di farsi sfilare dalle mani l’impero di famiglia per il quale spera di poter celebrare i 200 anni nel 2022 nel pieno del suo splendore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>