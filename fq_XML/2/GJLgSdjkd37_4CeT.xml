<doc sitename="Il Fatto Quotidiano" title="Sondaggi, M5s in calo ma resta primo partito. Cresce coalizione di centrodestra, ancora giù il Pd, bene Grasso - Il Fatto Quotidiano" author="F Q" date="2018-01-16" url="https://www.ilfattoquotidiano.it/2018/01/16/sondaggi-m5s-in-calo-ma-resta-primo-partito-cresce-coalizione-di-centrodestra-ancora-giu-il-pd-bene-grasso/4095640/" hostname="ilfattoquotidiano.it" description="Un punto e mezzo percentuale di crescita rispetto a una settimana fa. E a far da contraltare la flessione (quasi identica nelle cifre) del principale competitor. Il tradizionale appuntamento del lunedì sera con i sondaggi di Emg Acqua per il TgLa7 di Enrico Mentana offrono un quadro per certi versi sorprendente, specie sull’andamento della coalizione …" categories="Elezioni Politiche 2018" tags="Beppe Grillo;Luigi di Maio;Matteo Renzi;Silvio Berlusconi;Sondaggi Elettorali" fingerprint="a9bc1d553d62c984">
  <main>
    <head rend="h1">Sondaggi, M5s in calo ma resta primo partito. Cresce coalizione di centrodestra, ancora giù il Pd, bene Grasso</head>
    <graphic src="https://st.ilfattoquotidiano.it/wp-content/uploads/2018/01/16/Sondaggio-mentana-15-gennaio-675.jpg"/>
    <p>Un punto e mezzo percentuale di <hi rend="#b">crescita</hi> rispetto a una settimana fa. E a far da contraltare la <hi rend="#b">flessione</hi> (quasi identica nelle cifre) del principale <hi rend="#b">competitor</hi>. Il tradizionale appuntamento del lunedì sera con i sondaggi di <hi rend="#b">Emg Acqua</hi> per il TgLa7 di <hi rend="#b">Enrico Mentana</hi> offrono un quadro per certi versi sorprendente, specie sull’andamento della coalizione di centrodestra, che rispetto all’8 gennaio ha fatto registrare un +1,5 per cento. Per molti si tratta del cosiddetto ‘<hi rend="#b">effetto Berlusconi</hi>‘ sulla campagna elettorale. Al netto delle interpretazioni, fatto sta che Forza Italia in una settimana ha guadagnato lo 0,9%, contro il +0,2 della Lega Nord e il +0,4 di<hi rend="#b"> Noi con l’Italia-Udc</hi>, ovvero la quarta gamba del centrodestra. Stabile, invece, <hi rend="#b">Fratelli d’Italia</hi>. Alla luce di questi numeri, la coalizione è arrivata al 37,6% di <hi rend="#b">gradimento</hi>, 1,5% in più rispetto all’8 gennaio. Un trend che non può non <hi rend="#b">preoccupare</hi> gli avversari, specie di centrosinistra.</p>
    <p>A far notizia, però, non è tanto l’ennesimo calo del Pd, quanto il crollo del Movimento 5 Stelle di <hi rend="#b">Luigi Di Maio</hi>, che in una settimana ha perso l’1,4% dei consensi. Al 15 gennaio, quindi, i grillini sono al 26,8%, contro il 28,2% di sette giorni fa. Bene, invece, Liberi e Uguali del presidente del Senato<hi rend="#b"> Pietro Grasso</hi>, che dall’8 gennaio a oggi ha racimolato uno 0,4% in più, assestandosi al 6%. <hi rend="#b">Consenso</hi> che, inevitabilmente, viene a mancare al Partito democratico e alla coalizione guidata da <hi rend="#b">Renzi</hi>.</p>
    <p>Il centrosinistra, infatti, continua a perdere terreno, ma in questa <hi rend="#b">settimana</hi> è riuscito a limitare i danni, assestando la perdita allo 0,2%. Una percentuale che è la media tra l’erosione dei consensi del Pd (-0,3%) e il piccolo incremento di <hi rend="#b">Civica Popolare</hi> con Lorenzin (+0,1%), con il risultato finale di una coalizione ferma al 28,2%, quasi 10 punti <hi rend="#b">percentuali</hi> in meno rispetto al centrodestra. Per quanto riguarda astensione e indecisi, invece, le variazioni sono significative: sono il 33,9% (+1,3) coloro che non andranno a <hi rend="#b">votare</hi>, mentre quelli che non sanno cosa votare sono il 15,1%, con un -0,6% rispetto all’<hi rend="#b">8 gennaio</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>