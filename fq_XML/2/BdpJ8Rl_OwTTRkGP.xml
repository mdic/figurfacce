<doc sitename="Il Fatto Quotidiano" title="Bari, Forza Italia sparisce dal consiglio comunale: l'ultimo esponente lascia in polemica con i vertici del partito - Il Fatto Quotidiano" author="Mary Tota" date="2016-02-10" url="http://www.ilfattoquotidiano.it/2016/02/10/bari-forza-italia-sparisce-dal-consiglio-comunale-lultimo-esponente-lascia-in-polemica-con-i-vertici-del-partito/2452567/" hostname="ilfattoquotidiano.it" description="“Non porto la minigonna, forse per questo non vado bene”. Un’ultima bordata, prima di sbattere la porta. Irma Melini va via cancellando Forza Italia dal Comune di Bari: è la prima volta dal 1995, anno in cui il simbolo esordì alle amministrative baresi sotto l’egida di Silvio Berlusconi. Ed è proprio l’ex premier ad aver causato …" categories="Politica" tags="Bari;Forza Italia;Puglia;Raffaele Fitto;Silvio Berlusconi" fingerprint="79e7b67ef9363ba4">
  <main>
    <head rend="h1">Bari, Forza Italia sparisce dal consiglio comunale: l’ultimo esponente lascia in polemica con i vertici del partito</head>
    <graphic src="https://st.ilfattoquotidiano.it/wp-content/uploads/2016/02/francesco-paolo-sisto-675.jpg"/>
    <p>“Non porto la <hi rend="#b">minigonna</hi>, forse per questo non vado bene”. Un’ultima bordata, prima di sbattere la porta. <hi rend="#b">Irma Melini</hi> va via cancellando <hi rend="#b">Forza Italia</hi> dal Comune di Bari: è la prima volta dal <hi rend="#b">1995</hi>, anno in cui il simbolo esordì alle amministrative baresi sotto l’egida di <hi rend="#b">Silvio Berlusconi</hi>. Ed è proprio l’ex premier ad aver causato la frana. Il <hi rend="#b">commissariamento</hi> deciso solo quattro giorni fa ha creato lo smottamento dell’intero gruppo consiliare. È stata proprio la Melini ad essere sostituita di punto in bianco con l’avvocato forzista <hi rend="#b">Francesco Paolo Sisto</hi>. Era stata lei a traghettare il partito cittadino, su disposizione di<hi rend="#b"> Luigi Vitali</hi>, nella fase di riorganizzazione dopo la scissione da <hi rend="#b">Raffaele Fitto</hi>.</p>
    <p>Sebbene ci siano stati timidi tentativi di conciliazione da parte dell’ex presidente della <hi rend="#b">Commissione Affari Costituzionali</hi>, la giovane esponente azzurra ha risposto picche. E ha rilanciato le accuse: “Abbandono la nave per ultima, ma mi salvo perché so <hi rend="#b">nuotare</hi>. Se qualcuno ha pensato di cacciarci da un partito che abbiamo servito per tanti anni mettendoci in un angolo ha sbagliato”. Solo dieci mesi fa, alla <hi rend="#b">vigilia</hi> della tornata delle amministrative, Irma Melini fu scelta come capolista per <hi rend="#b">Forza Italia</hi>: “Roma chiamò per dirci che dovevo essere capolista, serviva un simbolo, una giovane donna da eleggere al Comune di Bari. Oggi non ci chiamano nemmeno per dirci che ci commissariano, per dirci di lavorare comunque tranquillamente, neanche per dirci di rimanere”. L’onorevole Sisto – svela l’ormai ex forzista – le aveva proposto di essere il suo <hi rend="#b">vicario</hi>. “Non funziona così la <hi rend="#b">politica</hi>” ha rimandato lei, aggiungendo: “Quando ti sta crollando il gruppo del Consiglio comunale di Bari Città metropolitana, forse devi rimanere sul <hi rend="#b">territorio</hi> e cercare di capire dove si è sbagliato”. E Vitali? “Non ha risposto agli sms nemmeno quando gli ho manifestato il timore che l’altro coordinatore lasciasse il <hi rend="#b">partito</hi>”.</p>
    <p>Forza Italia, nella città guidata da <hi rend="#b">Antonio Decaro</hi>, scricchiolava da un po’. Dei quattro eletti non ne resta nessuno: <hi rend="#b">Michele Picaro</hi> ha fatto bagagli trasferendosi dall’altra parte del globo politico, nel Nuovo centrodestra di <hi rend="#b">Angelino Alfano</hi> e Massimo Cassano. <hi rend="#b">Pasquale Finocchio</hi> e<hi rend="#b"> Massimo Romito</hi> sono ormai da tempo vicini a Raffaele Fitto. Hanno retto sinché hanno potuto, la diaspora tra la Melini e Sisto ha permesso loro di acquistare il <hi rend="#b">biglietto</hi> di sola andata verso Conservatori e Riformisti, anche se con un pit stop nel <hi rend="#b">Gruppo Misto</hi>, come gli altri due. In tutto ciò, l’onorevole berlusconiano, con il suo solito fare placido non si scompone: “Sono molto tranquillo – spiega a <hi rend="#b"> ilfattoquotidiano.it</hi> Francesco Paolo Sisto – è solo una questione di responsabilità personali. Forza Italia ha eletto </p>
    <p><hi rend="#b">quattro consiglieri</hi>, di questi due sono, ben prima della mia nomina, andati con Fitto, uno con Cassano e, oggi, una nel Misto. Ma se le persone cambiano maglia, Fi resta, il</p>
    <p><hi rend="#b">partito</hi>c’è, i consensi non mutano: è chi fa certe scelte che se ne deve assumere la</p>
    <p><hi rend="#b">responsabilità</hi>, responsabilità che gli elettori poi giudicheranno. Sia chiaro, sono interessato ad altro: ai contenuti, alla</p>
    <p><hi rend="#b">identificazione</hi>del bisogno dei cittadini, al numero dei giri del motore del centrodestra barese, con metodo assolutamente inclusivo; un’idea caratterizzata da gioia e affidabilità,</p>
    <p><hi rend="#b">coerenza</hi>compresa. La decisione di affidarmi il ruolo di commissario è stata del presidente Berlusconi – aggiunge Sisto – c’era bisogno che un parlamentare ci mettesse la faccia, rafforzando il munizionamento di Forza Italia nel Barese. Nessun ostacolo a</p>
    <p><hi rend="#b">chicchessia</hi>. “</p>
    <p><hi rend="#i">Simul stabunt simul cadent</hi>? Avanti tutta”. Avanti tutta, dunque. Ma per la prima volta senza Forza Italia in uno dei centri più importanti d’Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>