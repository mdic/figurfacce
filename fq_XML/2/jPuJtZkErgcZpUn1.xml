<doc sitename="Il Fatto Quotidiano" title="Patto Renzi-Berlusconi, il modello &quot;super-premier&quot; senza opposizione - Il Fatto Quotidiano" author="Marco Travaglio" date="2014-07-06" url="http://www.ilfattoquotidiano.it/2014/07/06/patto-renzi-berlusconi-il-modello-super-premier-senza-opposizione/1051713/" hostname="ilfattoquotidiano.it" description="Unendo i puntini delle varie riforme vaganti tra governo e Parlamento, costituzionali e ordinarie, ma anche di certe prassi quotidiane passate sotto silenzio per trasformarsi subito in precedenti pericolosi, come le continue interferenze del Quirinale nell’autonomia del Parlamento, della magistratura e della stampa, viene fuori un disegno che inquieta. Una democrazia verticale, cioè ben poco …" categories="Politica" tags="Corte Costituzionale;Giorgio Napolitano;Italicum;Matteo Renzi;Riforme;Silvio Berlusconi" fingerprint="af8d727d51424175">
  <main>
    <head rend="h1">Patto Renzi-Berlusconi, il modello “super-premier” senza opposizione</head>
    <graphic src="https://st.ilfattoquotidiano.it/wp-content/uploads/2014/07/democrazia-autoritaria-interna.jpg.jpg"/>
    <p>Unendo i puntini delle varie riforme vaganti tra <hi rend="#b">governo</hi> e <hi rend="#b">Parlamento</hi>, costituzionali e ordinarie, ma anche di certe prassi quotidiane passate sotto silenzio per trasformarsi subito in precedenti pericolosi, come le continue interferenze del <hi rend="#b">Quirinale</hi> nell’autonomia del Parlamento, della magistratura e della stampa, viene fuori un disegno che inquieta. Una <hi rend="#b">democrazia verticale</hi>, cioè ben poco democratica: sconosciuta, anzi opposta ai principi ispiratori della Costituzione, fondata invece su un assetto orizzontale in ossequio alla separazione e all’equilibrio dei poteri. Ce n’è abbastanza per dare ragione all’allarme inascoltato dei giuristi di <hi rend="#b">Libertà e Giustizia</hi> sulla “svolta autoritaria”.</p>
    <p>All’insaputa del popolo italiano, mai consultato sulla riscrittura della Costituzione, e fors’anche di molti parlamentari ignoranti o distratti, il combinato disposto di leggi, decreti e prassi – di per sé all’apparenza innocue – rischia di costruire un <hi rend="#b">sistema illiberale</hi> e piduista fondato sullo strapotere del più forte e sul depotenziamento degli organi di controllo e garanzia. Il pericolo è una dittatura della maggioranza (“democratura”, direbbe <hi rend="#b">Giovanni Sartori</hi>) a disposizione del primo <hi rend="#b">“uomo solo al comando”</hi> che se ne impossessa, diventando intoccabile, incontrollabile, non contendibile, dunque invincibile. Vediamo come e perché. Nella speranza di suscitare un dibattito fra i lettori e nel Palazzo. Prima che sia troppo tardi.</p>
    <p><hi rend="#b">1. CAMERA</hi> La legge elettorale <hi rend="#b">Italicum</hi><hi rend="#i">made in</hi> Renzi, Boschi, Berlusconi e Verdini conferma le <hi rend="#b">liste bloccate</hi> (incostituzionali) del <hi rend="#b">Porcellum</hi>, con la sola differenza che saranno un po’ più corte. La sostanza è che i 630 deputati saranno ancora nominati dai segretari dei partiti maggiori. Quelli medio-piccoli invece resteranno fuori da Montecitorio grazie a soglie di sbarramento spropositate: 4,5% per quelli coalizzati, l’8% per quelli che corrono da soli e il 12% per le coalizioni. Per ottenere subito il <hi rend="#b">premio di maggioranza</hi>, il primo partito (o coalizione) deve raccogliere almeno il<hi rend="#b"> 37%</hi> dei voti: nel qual caso gli spetta il 55% dei seggi, pari a 340 deputati. Se invece nessuno arriva al 37%, i primi due classificati si sfidano al ballottaggio e chi vince (con almeno il 51%, è ovvio) incassa 327 deputati. Cioè: chi ha meno voti (37% o più) ha più seggi e chi ha più voti (51% o più) ha meno seggi. Una follia. Ma non basta: prendiamo una coalizione con un partitone al 20% e cinque partitini al 4% ciascuno. Totale: 40%, con premio al primo turno. Siccome nessuno dei partitini alleati supera il 4,5%, il partito del 20% incamera il 55% dei seggi. E governa da solo, confiscando il <hi rend="#b">potere legislativo</hi>, che di fatto coincide con l’esecutivo a colpi di decreti e fiducie.</p>
    <p><hi rend="#b">2. SENATO</hi> Con la riforma costituzionale, il<hi rend="#b"> “Senato delle Autonomie”</hi> sarà formato da 100 senatori non eletti: 95 saranno scelti dai consigli regionali (74 tra i consiglieri e 21 tra i sindaci) e 5 dal Quirinale (più i senatori a vita). Sindaci e consiglieri scadranno ciascuno insieme alle rispettive giunte comunali e regionali, trasformando Palazzo Madama in un albergo a ore: andirivieni continuo e maggioranze affidate al caso, anzi al <hi rend="#b">caos</hi>. Di norma anche il Senato sarà appannaggio della maggioranza di governo. E comunque non potrà più controllare l’esecutivo: i senatori non voteranno più la fiducia né saranno chiamati ad approvare, emendare, bocciare le leggi. Esprimeranno solo pareri non vincolanti, salvo per le<hi rend="#b"> norme costituzionali</hi>. E seguiteranno a eleggere con i deputati il capo dello Stato e i membri del Csm e della Consulta di nomina parlamentare.</p>
    <p><hi rend="#b">3. OPPOSIZIONE</hi> Nell’unico ramo del Parlamento ancora dotato del potere legislativo, cioè la Camera, i dissensi interni ai partiti di governo potranno essere spenti con il<hi rend="#b"> metodo Mineo</hi> e Mauro: chi non garantisce il voto favorevole in commissione alle leggi volute dall’esecutivo sarà essere espulso e sostituito da un soldatino del premier. Quanto al dissenso esterno, i <hi rend="#b">partiti di opposizione</hi> saranno in parte decimati dalle soglie dell’Italicum. Per i superstiti, la riforma costituzionale disarma le minoranze istituzionalizzando la<hi rend="#b"> “ghigliottina”</hi> calata dalla presidente <hi rend="#b">Laura Boldrini</hi> contro il<hi rend="#b"> M5S</hi> che tentava di impedire la conversione in legge del decreto-regalo alle banche: corsia preferenziale per i ddl e i dl del governo, che andranno subito all’ordine del giorno per essere approvati entro due mesi, con sostanziale divieto di ostruzionismo e strozzatura degli emendamenti.</p>
    <p><hi rend="#b">4. CAPO DELLO STATO</hi> Malgrado lo snaturamento del Senato, che finora contribuiva per 1/3 all’Assemblea dei mille grandi elettori (nel 2013 erano 319 senatori, 630 deputati e 58 delegati regionali) e in futuro sarà relegato al 10%, nessuna modifica è prevista per l’elezione del<hi rend="#b"> presidente della Repubblica</hi>. Quindi potrà sceglierselo il premier (anche se ha preso soltanto il 20% dei voti) dopo il terzo scrutinio, quando la maggioranza dei 2/3 scende al 51%. Forte del 55% dei deputati da lui nominati, gli basteranno 33 senatori per raggiungere la maggioranza semplice dell’Assemblea e mandare al Quirinale un suo <hi rend="#b">fedelissimo</hi>. Il che trasforma il ruolo di “garanzia” del Presidente in una funzione gregaria del governo e della maggioranza: il capo del primo partito si sceglie il capo dello Stato che poi lo nomina capo del governo e firma i suoi ministri e poi le sue leggi e decreti. Inoltre, dopo il precedente “monarchico-presidenzialista” di <hi rend="#b">Napolitano</hi>, a colpi di invasioni di campo, il nuovo inquilino del Quirinale potrà arrogarsi enormi poteri d’interferenza in tutti i campi, <hi rend="#b">giustizia</hi> in primis.</p>
    <p><hi rend="#b">5. CORTE COSTITUZIONALE</hi> Se tutto cambia nella selezione di deputati e senatori, nulla cambia nell’elezione dei <hi rend="#b">giudici costituzionali</hi>. Chi va al governo con l’Italicum (anche col 20% dei voti) controllerà direttamente o indirettamente ben 10 dei 15 giudici costituzionali: i 5 nominati dal Parlamento e i 5 scelti dal capo dello Stato (gli altri 5 li designano le varie magistrature). Così, occupati i poteri esecutivo e legislativo, il premier espugna anche il supremo organo di garanzia costituzionale. E sarà molto difficile che la Consulta possa ancora bocciare le leggi incostituzionali, o dare torto al potere politico nei conflitti di attribuzione con gli altri poteri dello Stato.</p>
    <p><hi rend="#b">6. CSM E MAGISTRATI</hi> Anche la norma del governo Renzi che anticipa la pensione dei magistrati dagli attuali 75 anni a 70 può diventare una lesione dell’indipendenza della magistratura. Il risultato infatti è la decapitazione degli uffici giudiziari, guidati perlopiù da <hi rend="#b">magistrati ultrasettantenni</hi>. E i nuovi capi di procure, tribunali e Cassazione li nominerà il nuovo Csm, che sarà eletto nei prossimi giorni: per 2/3 (membri togati) dai magistrati e per 1/3 (membri laici). I laici, dopo l’accordo Renzi-Berlusconi, saranno tutti (tranne forse uno indicato dai 5Stelle) di osservanza governativa. Tra questi verrà poi scelto il vicepresidente, indicato dal premier, mentre il presidente sarà Napolitano e poi il suo successore, anch’egli di stretta obbedienza renziana. Così i nuovi vertici della magistratura li sceglierà il Csm più “governativo” degli ultimi 40 anni, previo “concerto” del ministro della Giustizia <hi rend="#b">Orlando</hi>. Ad aumentare l’influenza politica c’è poi il progetto ideato da <hi rend="#b">Violante</hi> e ventilato da Renzi di togliere al Csm i procedimenti disciplinari di secondo grado per far giudicare i magistrati da un’Alta Corte nominata per 1/3 dal Parlamento e per 1/3 dal Quirinale, cioè a maggioranza partitica.</p>
    <p><hi rend="#b">7. PROCURATORI E PM</hi> Per normalizzare le procure della Repubblica non c’è neppure bisogno di una legge: basta la lettera di <hi rend="#b">Napolitano</hi> al vicepresidente del Csm Vietti che ha modificato il voto del Csm sul caso <hi rend="#b">Bruti Liberati-Robledo</hi> e ha imposto una lettura molto restrittiva dell’ordinamento giudiziario<hi rend="#b"> Mastella-Castelli</hi> del 2006-2007: il procuratore capo diventa il padre-padrone dell’azione penale e dei singoli pm, che vengono espropriati della garanzia costituzionale di autonomia e indipendenza “interna” (contro le interferenze e i soprusi dei capi). Secondo il Quirinale, “a differenza del giudice, le garanzie di indipendenza ‘interna’ del Pm riguardano l’Ufficio nel suo complesso e non il singolo magistrato” (e chissà mai chi può insidiare l’indipendenza “interna” di un’intera Procura). Così, nel silenzio del Csm e dell’Anm, il procuratore viene autorizzato addirittura a violare le regole organizzative da lui stesso stabilite, togliendo fascicoli scomodi gli aggiunti e ai sostituti, e avocandoli a sé senza dare spiegazioni. Per assoggettare procure e tribunali, basterà controllare un pugno di procuratori, senza più il bilanciamento del<hi rend="#b"> “potere diffuso”</hi> dei singoli pm.</p>
    <p><hi rend="#b">8. IMMUNITÀ</hi> L’articolo 68, concepito dai padri costituenti per tutelare i parlamentari di minoranza da eventuali iniziative persecutorie di giudici troppo vicini al governo su reati politici, diventa sempre più uno strumento del governo per mettere i propri uomini al riparo dalla giustizia. L’<hi rend="#b">immunità parlamentare</hi>, prevista in Costituzione per le Camere elettive, viene estesa a un Senato non elettivo, composto da sindaci e consiglieri regionali che per legge ne sono sprovvisti. Basterà che un consiglio regionale li nomini senatori, e nel tragitto dalla loro città a Roma verranno coperti dallo scudo impunitario, che impedirà a magistrati di arrestarli, intercettarli e perquisirli senza l’ok di <hi rend="#b">Palazzo Madama</hi>. Il voto sulle autorizzazioni a procedere rimane sia alla Camera sia al Senato a maggioranza semplice (51%). Il che consentirà alle forze di governo (anche col 20% di elettori, ma col 55% di deputati) di salvare i propri fedelissimi a Montecitorio e di nascondere a Palazzo Madama i sindaci e i consiglieri regionali delinquenti. E poi, volendo, di mandare in galera gli esponenti dell’opposizione.</p>
    <p><hi rend="#b">9. INFORMAZIONE</hi> Le due leggi che l’hanno assoggettata al potere politico nel Ventennio B. – la <hi rend="#b">Gasparri</hi> sulle tv e la<hi rend="#b"> Frattini</hi> sul conflitto d’interessi – restano più che mai in vigore. E nessuno, neppure a parole, si propone di cancellarle. Così la televisione rimane quasi tutta proprietà dei partiti. Il governo domina la <hi rend="#b">Rai</hi> (rapinata di 150 milioni, indebolita dall’evasione del canone, fiaccata dai pessimi rapporti fra Renzi e il dg Gubitosi, e in preda alla consueta corsa sul carro del vincitore). E Berlusconi controlla controlla<hi rend="#b"> Mediaset</hi> (anch’essa talmente in crisi da riservare al governo Renzi trattamenti di superfavore). Intanto i giornali restano in mano a editori impuri: imprenditori, finanzieri, banchieri, palazzinari (per non parlare di veri o finti partiti, con milioni di fondi pubblici), perlopiù titolari di aziende assistite e/o in crisi e dunque ricattabili dal governo, anche per la continua necessità di <hi rend="#b">sostegni pubblici</hi> per stati di crisi e prepensionamenti. Governativi per vocazione o per conformismo o per necessità.</p>
    <p><hi rend="#b">10. CITTADINI</hi> Espropriati del diritto di scegliersi i parlamentari, scippati della <hi rend="#b">sovranità nazionale</hi> (delegata a misteriose e imperscrutabili autorità europee), i cittadini non ancora rassegnati a godersi lo spettacolo di una destra e di una sinistra sempre più simili e complici, che fingono di combattersi solo in campagna elettorale, possono rifugiarsi in movimenti anti-sistema ancora troppo acerbi per proporsi come alternativa di governo (come il M5S); o inabissarsi nel non-voto (che sfiora ormai il 50%). In teoria, la Costituzione prevede alcuni strumenti di <hi rend="#b">democrazia diretta</hi>. Come i referendum abrogativi: che però, prevedibilmente, saranno sempre più spesso bocciati dalla Consulta normalizzata. E le leggi d’iniziativa popolare (peraltro quasi mai discusse dal Parlamento): ma i padri ricostituenti hanno pensato anche a queste, quintuplicando la soglia delle firme necessarie, da 50 a 250 mila. Casomai qualcuno s’illudesse ancora di vivere in una democrazia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>