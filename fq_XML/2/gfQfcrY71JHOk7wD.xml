<doc sitename="Il Fatto Quotidiano" title="Vuoi essere eletto? Chiama il dj Francesco - L'Istantanea di Antonello Caporale - Il Fatto Quotidiano" author="Antonello Caporale" date="2018-01-17" url="https://www.ilfattoquotidiano.it/2018/01/17/vuoi-essere-eletto-chiama-il-dj-francesco-listantanea-di-antonello-caporale/4097844/" hostname="ilfattoquotidiano.it" description="Bisogna avere talento. Possedere la stoffa per migliorarsi sempre e chiedere alla vita ancora di più, ancora di più. E rendere il nostro lavoro sorprendente, spettacolare, unico. Che dire, per esempio, del dj Francesco? Il suo papà Roby Facchinetti ha dato all’Italia i Pooh, che è già una montagna da scalare. Lui, Francesco, invece di …" categories="L'Istantanea" tags="Francesco Facchinetti;Giorgio Gori;Silvio Berlusconi" fingerprint="ef98434b9569816b">
  <main>
    <head rend="h1">Vuoi essere eletto? Chiama il dj Francesco – L’Istantanea di Antonello Caporale</head>
    <graphic src="https://st.ilfattoquotidiano.it/wp-content/uploads/2017/11/29/675-1.jpg"/>
    <p>Bisogna avere <hi rend="#b">talento</hi>. Possedere la stoffa per migliorarsi sempre e chiedere alla vita ancora di più, ancora di più. E rendere il nostro <hi rend="#b">lavoro</hi> sorprendente, spettacolare, unico. Che dire, per esempio, del <hi rend="#b">dj Francesco</hi>? Il suo papà <hi rend="#b">Roby Facchinetti</hi> ha dato all’Italia i <hi rend="#b">Pooh</hi>, che è già una montagna da scalare. Lui, <hi rend="#b">Francesco</hi>, invece di perdersi d’animo per la sfiga di avere in casa un <hi rend="#b">mostro sacro</hi> – pretendere più di un mostro in casa come intuite è <hi rend="#b">difficile</hi> – ha sfidato la <hi rend="#b">fisica</hi>, il concetto stesso di gravità e si è impegnato a <hi rend="#b">divenire</hi> super mostro. Di capacità, sapienza ed <hi rend="#b">eclettismo</hi>. Sa suonare bene come il papà, sa cantare, sa fare il dj, il <hi rend="#b">conduttore</hi> in tv, l’imprenditore musicale e sa fare il <hi rend="#b">social</hi><hi rend="#b">manager</hi>.</p>
    <p>Sa fare quasi tutto al punto che prima di <hi rend="#b">Natale</hi> mi aveva detto che per <hi rend="#b">Silvio Berlusconi</hi> avrebbe pianificato una campagna digitale coi <hi rend="#b">fiocchi</hi>. Mi aveva avvertito: mica lavoro solo per lui? E infatti oggi ho scoperto che dj Francesco è il <hi rend="#b">digital champion</hi> di <hi rend="#b">Giorgio Gori</hi>, candidato del centrosinistra in <hi rend="#b">Lombardia</hi> contro il pupillo pro tempore di <hi rend="#b">Berlusconi</hi>, il noto <hi rend="#b">Fontana</hi> “razza bianca”. Sicché è chiaro che ci vuole talento per <hi rend="#b">battagliare</hi> sui social pro e contro il <hi rend="#b">centrodestra</hi> nello stesso giorno. E già lo vedo dj Francesco mandare un tweet <hi rend="#b">Berlusca</hi> e dopo un nano secondo lanciare in rete una botta Gori contro il “<hi rend="#b">nano di Arcore</hi>” (così purtroppo i detrattori dell’ex Cavaliere lo chiamano). La <hi rend="#b">politica</hi> è industria, chi paga meglio avanza. Ma a volte i <hi rend="#b">portafogli</hi> felicemente si sommano, i clic si moltiplicano, il <hi rend="#b">fatturato</hi> cresce e la virtù decreta: non esiste la realtà, ma solo l’<hi rend="#b">apparenza</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>