<doc sitename="Il Fatto Quotidiano" title="&quot;Sui legami tra Berlusconi e la mafia c'è una sentenza passata in giudicato&quot;. E Baldino (M5s) ne legge alcune parti: insulti da Forza Italia - Il Fatto Quotidiano" author="F Q" date="2025-01-16" url="https://www.ilfattoquotidiano.it/2025/01/16/sui-legami-tra-berlusconi-e-la-mafia-ce-una-sentenza-passata-in-giudicato-e-baldino-m5s-ne-legge-alcune-parti-insulti-da-forza-italia/7839251/" hostname="ilfattoquotidiano.it" description="Scoppia il caos alla Camera, con offese e insulti dal centrodestra, quando le opposizioni citano Berlusconi e i suoi legami con Cosa Nostra [Video]" categories="Politica" tags="Mafia;Movimento 5 Stelle;Silvio Berlusconi" fingerprint="a9e3424db9064709">
  <main>
    <p>“Nessun insulto, sui<hi rend="#b"> legami tra Berlusconi e Cosa Nostra</hi> c’è una <hi rend="#b">sentenza passata in giudicato</hi>“. È scoppiato il caos alla Camera quando le opposizioni, nel corso della discussione sulla separazione delle carriere, hanno citato <hi rend="#b">Silvio Berlusconi</hi>. Lo ha fatto, per primo, <hi rend="#b">Marco Grimaldi</hi> di Avs, quando ha detto che “la verità su questo provvedimento l’ha detta il ministro Nordio. Lo ha detto esplicitamente: la separazione delle carriere è una fissazione ma anche un<hi rend="#b"> tributo a un fantasma</hi> oltre che leader politico degli ultimi 30 anni. È un tributo a Silvio Berlusconi. Di certo, questa proposta non esisterebbe se non fosse esistito Berlusconi, se non fossero esistiti i problemi giudiziari di Berlusconi”.<lb/> Grimaldi ha puntato subito dopo il dito contro <hi rend="#b">Marcello Dell’Utri</hi>, “uomo chiave”, ha sottolineato, “dell’ascesa economica e politica” di Berlusconi, “condannato a 7 anni per rapporti accertati con la mafia” che da quando ha iniziato a collaborare con Berlusconi dal ’74 ha collezionato 13 procedimenti e che a 83 anni è ancora indagato come <hi rend="#b">mandante esterno per le stragi del ’93 e ’94</hi>“. Una storia, secondo l’esponente di Avs, riportata a galla da <hi rend="#i">Report</hi> e che ha fatto “indignare molti” ma “che è vera” e che è “un pezzo della storia recente del Paese di cui la separazione delle carriere è figlia”.</p>
    <p>A Grimaldi ha risposto duramente <hi rend="#b">Pietro Pittalis</hi>, di Forza Italia, che lo ha accusato di aver pronunciato parole piene “di <hi rend="#b">sconcezze, maldicenze e pattume</hi>. Non si può continuamente da parte di questi signori sinistri ma con il portafogli a destra – ha aggiunto – continuare a diffamare un baluardo della giustizia come Berlusconi e non possiamo consentire a questi <hi rend="#b">omuncoli</hi> senza arte né parte, a questi scappati di casa, di infangare la memoria di Silvio Berlusconi”. Parole che hanno fatto salire il clima nell’Aula con le proteste delle opposizioni e gli applausi dagli scranni della maggioranza. Ma a mettere la parola fine sul dibattito ci ha pensato <hi rend="#b">Vittoria Baldino</hi> del Movimento 5 stelle, che ha citato un passaggio dell’editoriale di <hi rend="#b">Marco Travaglio</hi>, <ref target="https://www.ilfattoquotidiano.it/in-edicola/articoli/2025/01/15/di-padre-in-figlia/7837418/">in edicola mercoledì 15 gennaio</ref>, dal titolo <hi rend="#i">Di padre in figlia</hi>: “Nel 1974 a Milano si svolgeva un incontro al quale prendevano parte <hi rend="#b">Marcello Dell’Utri</hi>, <hi rend="#b">Silvio Berlusconi</hi>, Gaetano Cinà, <hi rend="#b">Stefano Bontate</hi>, Girolamo Teresi, <hi rend="#b">Francesco Di Carlo</hi> e in tale occasione veniva concluso l’accordo di<hi rend="#b"> reciproco interesse tra Cosa Nostra e l’imprenditore Berlusconi</hi> grazie alla mediazione di Dell’Utri. Queste non sono opinioni, questo lo dice<hi rend="#b"> una sentenza passata in giudicato</hi>, scritta in nome del popolo italiano”. E ha concluso: “Su Berlusconi in quest’aula sono solo stati citati dei fatti sanciti da sentenze della magistratura, le opposizioni non hanno insultato nessuno”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>