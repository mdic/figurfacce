<doc sitename="Il Fatto Quotidiano" title="Centrodestra, potere di veto dei leader sui candidati della &quot;quarta gamba&quot;. Verso la rinuncia di Maroni in Lombardia - Il Fatto Quotidiano" author="F Q" date="2018-01-07" url="https://www.ilfattoquotidiano.it/2018/01/07/centrodestra-potere-di-veto-dei-leader-sui-candidati-della-quarta-gamba-verso-la-rinuncia-di-maroni-lombardia/4078717/" hostname="ilfattoquotidiano.it" description="Roberto Maroni potrebbe non ricandidarsi per un secondo mandato da governatore della Lombardia. È quello che emerge dal vertice del centrodestra convocato da Silvio Berlusconi nella sua villa di Arcore. All’incontro hanno partecipato i leader di Lega e Fratelli d’Italia, Matteo Salvini e Giorgia Meloni. “Sulle Regionali la coalizione conferma che si presenterà con candidati comuni e …" categories="Politica" tags="Centrodestra;Elezioni Regionali Lombardia;Forza Italia;Lega;Silvio Berlusconi" fingerprint="28ad1634495a99b4">
  <main>
    <head rend="h1">Centrodestra, potere di veto dei leader sui candidati della “quarta gamba”. Verso la rinuncia di Maroni in Lombardia</head>
    <graphic src="https://st.ilfattoquotidiano.it/wp-content/uploads/2018/01/07/salvinimeloniberlusconi.jpg"/>
    <p><hi rend="#b">Roberto Maroni</hi> potrebbe <hi rend="#b">non ricandidarsi</hi> per un secondo mandato da governatore della <hi rend="#b">Lombardia</hi>. È quello che emerge dal vertice del centrodestra convocato da<hi rend="#b"> Silvio Berlusconi</hi> nella sua villa di <hi rend="#b">Arcore</hi>. All’incontro hanno partecipato i leader di <hi rend="#b">Lega</hi> e <hi rend="#b">Fratelli d’Italia</hi>, <hi rend="#b">Matteo</hi><hi rend="#b">Salvini</hi> e <hi rend="#b">Giorgia</hi><hi rend="#b">Meloni</hi>. “Sulle Regionali la coalizione conferma che si presenterà con candidati comuni e condivisi. Per quanto riguarda la <hi rend="#b">Lombardia</hi>, se davvero il presidente <hi rend="#b">Maroni</hi> per motivi personali non confermasse la disponibilità alla sua candidatura, verrebbe messo in campo un profilo già comunemente individuato”, si legge nel comunicato diffuso alla fine del summit.</p>
    <p>Prendono corpo, dunque, le indiscrezioni circolate negli ultimi giorni su un passo indietro di Maroni, eletto nel 2013 con il 42% dei voti contro l’aspirante governatore del centrosinistra Umberto Ambrosoli. La nota della coalizione parla di “motivi personali”, ma vale la pena ricordare che il presidente è attualmente <ref target="https://www.ilfattoquotidiano.it/2017/11/30/roberto-maroni-governatore-rinuncia-a-interrogatorio-processo-slitta-al-14-dicembre/4011397/">tra gli imputati del processo con al centro le presunte pressioni per far ottenere un contratto di lavoro e un viaggio a Tokyo a sue due ex collaboratrici dell’epoca in cui era ministro dell’Interno.</ref> Maroni, in ogni caso, chiarirà la sua posizione domani, 8 gennaio, visto che ha convocato una conferenza stampa a <hi rend="#b">Palazzo Lombardia</hi> al termine della riunione della giunta regionale.</p>
    <p>Al centro del vertice di Arcore, in ogni caso, c’era il programma del centrodestra in vista delle elezioni politiche del prossimo 4 marzo. Tra i primi passi dell’azione dell’eventuale governo di centrodestra ci sarà “la revisione del sistema pensionistico cancellando gli effetti deleteri della <hi rend="#b">Legge Fornero</hi>” si legge sempre nella nota congiunta. La <hi rend="#b">Legge</hi><hi rend="#b">Fornero</hi>, durante il <hi rend="#b">governo</hi><hi rend="#b">Monti</hi>, nel 2011 fu votata anche dal Pdl. L’abolizione della legge Fornero era, però, una richiesta espressa da parte della Lega, e infatti – subito dopo la fine del vertice, Salvini esulta su twitter. “<hi rend="#b">Cancellazione</hi> della legge Fornero nel programma del <hi rend="#b">centrodestra</hi>: <hi rend="#b">missione compiuta</hi>“, scrive il leader del <hi rend="#b">Carroccio</hi>.</p>
    <p>A Salvini replica direttamente <hi rend="#b">Elsa Fornero</hi>.”La legge sulle <hi rend="#b">pensioni</hi> è stata introdotta in venti giorni, in condizioni di <hi rend="#b">emergenza</hi>, ereditate da un governo di centrodestra e approvata con i voti di larga parte delle forze politiche che compongono l’attuale centrodestra. Sono passati sei anni, la riforma è stata mantenuta e migliorata laddove era necessario (e ci sono voluti quasi sei anni). Il centrodestra, o qualche suo componente, forse non si è accorto dell’introduzione dell’<hi rend="#b">Ape</hi>“, dice l’ex ministro del <hi rend="#b">Lavoro</hi>.</p>
    <p>L’altra notizia emersa dal vertice del centrodestra è che Berlusconi, Salvini e Meloni sono d’accordo a dare il via alla cosiddetta “quarta gamba” del centrodestra, la lista unica formata da ex provenienti da vari partiti (Ap, Fi, Lega, Udc). La novità è che saranno esclusi dalle candidature quei nomi che non sono condivisi da tutti i leader dei tre principali partiti. In pratica il <hi rend="#b">veto</hi> riguarderebbe figure come l’ex leghista<hi rend="#b"> Flavio Tosi</hi> e l’ex montiano <hi rend="#b">Enrico Zanetti</hi>.</p>
    <p>Nessuna sorpresa, invece, per gli altri punti inseriti nel comunicato diffuso alla fine del summit: “Meno tasse, meno burocrazia, meno vincoli dall’Europa, più aiuti a chi ha bisogno, più sicurezza per tutti, <hi rend="#b">riforma della giustizia</hi> e <hi rend="#b">giusto processo</hi>, realizzazione della <hi rend="#b">flat tax</hi>, difesa delle aziende italiane e del <hi rend="#i">Made in Italy</hi>, imponente piano di sostegno alla natalità, controllo dell’immigrazione, l’adeguamento delle pensioni minime a mille euro, il codice di difesa dei diritti delle donne e la revisione del sistema istituzionale col principio del federalismo e presidenzialismo”. Insomma più o meno gli stessi programmi del 1994, quando Salvini e Meloni erano adolescenti ma Berlusconi era già agilissimo nelle promesse da campagna elettorale. Tra le decisioni di oggi anche quella di costituire <hi rend="#b">due delegazioni comuni</hi>, che si incontreranno già martedì prossimo, per definire i dettagli del <hi rend="#b">programma</hi> e dei <hi rend="#b">collegi</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>