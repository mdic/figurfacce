<doc sitename="Il Fatto Quotidiano" title="Raffaele Fitto, il nuovo partito: dal Trentino alla Sicilia, ecco chi lascia Fi - Il Fatto Quotidiano" author="Giorgio Velardi" date="2015-05-13" url="http://www.ilfattoquotidiano.it/2015/05/13/verso-il-nuovo-partito-dal-trentino-alla-sicilia-tutti-gli-uomini-di-raffaele-fitto/1677561/" hostname="ilfattoquotidiano.it" description="Un’associazione politica, “Oltre” uno dei nomi ipotizzati, che verrà presentata a Roma nei prossimi giorni e alla quale per il momento aderiranno 30/35 parlamentari (20 a Montecitorio e i restanti a Palazzo Madama) di dichiarata fede fittiana. Una crepa che si apre all’interno di Forza Italia per mano dell’ex governatore della Puglia e che potrebbe …" categories="Palazzi &amp; Potere" tags="Adriana Poli Bortone;Daniele Capezzone;Enrico Letta;Forza Italia;Giulio Tremonti;Matteo Renzi;Maurizio Bianconi;Nichi Vendola;Raffaele Fitto;Silvio Berlusconi" fingerprint="e412c9fc242f44">
  <main>
    <head rend="h1">Raffaele Fitto, il nuovo partito: dal Trentino alla Sicilia, ecco chi lascia Fi</head>
    <graphic src="https://st.ilfattoquotidiano.it/wp-content/uploads/2015/03/fitto_675.jpg"/>
    <p>Un’<hi rend="#b">associazione </hi>politica, <hi rend="#b">“Oltre”</hi> uno dei nomi ipotizzati, che verrà presentata a Roma nei prossimi giorni e alla quale per il momento aderiranno <hi rend="#b">30/35 parlamentari</hi> (20 a Montecitorio e i restanti a Palazzo Madama) di dichiarata <hi rend="#b">fede fittiana</hi>. Una crepa che si apre all’interno di <hi rend="#b">Forza Italia</hi> per mano dell’<hi rend="#b">ex governatore della Puglia</hi> e che potrebbe allargarsi in caso di disfatta alle <hi rend="#b">Regionali</hi> di fine maggio. “Almeno per ora sarà qualcosa più di una corrente ma meno di un partito”, spiega a <hi rend="#i">ilfattoquotidiano.it</hi> uno dei <hi rend="#b">fedelissimi</hi> di <hi rend="#b">Raffaele Fitto</hi>. Il quale, alla luce dei disastrosi risultati raccolti dal partito lo scorso fine settimana a <hi rend="#b">Trento</hi> (4,2%) e <hi rend="#b">Bolzano</hi> (3,6%), è pronto a lanciare l’offensiva definitiva per la costruzione di un <hi rend="#b">centrodestra alternativo</hi> a quello di <hi rend="#b">Silvio Berlusconi.</hi> Una creatura <hi rend="#b">ispirata</hi> non al partito repubblicano americano, come ipotizzato dall’ex Cavaliere, ma a quello conservatore di <hi rend="#b">David Cameron</hi>, fresco vincitore delle elezioni in <hi rend="#b">Regno Unito</hi>.</p>
    <p><hi rend="#b">CIAO SILVIO</hi> Un modello, quello pensato dall’uomo di Arcore, che non piace per niente a <hi rend="#b">Maurizio Bianconi</hi>. Uno che dal partito se ne sarebbe già andato da un pezzo. “Berlusconi ha parlato di un <hi rend="#b">comitato elettorale aperto</hi>, cioè ‘decido io, faccio come mi pare e se non sei d’accordo vai fuori’”, spiega il deputato toscano. Di fatto “si cambia il nome della confezione ma il contenuto rimane uguale, uno scenario che piace tanto a Renzi”. Il numero uno di Forza Italia, aggiunge ancora l’<hi rend="#b">ex tesoriere del</hi><hi rend="#b">Popolo della Libertà (Pdl)</hi>, “ha dilapidato undici milioni di voti prima affidando la gestione dell’economia a <hi rend="#b">Giulio Tremonti</hi>, poi appoggiando il devastante governo di <hi rend="#b">Mario Monti</hi> ed entrando in quello guidato da <hi rend="#b">Enrico Letta</hi> e infine stringendo il <hi rend="#b">Patto del Nazareno</hi> con <hi rend="#b">Matteo Renzi</hi>. Credo abbia battuto ogni record storico: gli sarei grato se si facesse da parte”. Bianconi è soltanto uno di quelli che sostengono Fitto. Nella <hi rend="#b">lista</hi> ci sono altri nomi di spicco di Forza Italia, come l<hi rend="#b">’ex ministro Francesco Saverio Romano.</hi> Secondo il quale Forza Italia “o il partito del centrodestra che andremo a costruire” dovrà diventare un <hi rend="#b">soggetto “scalabile” con le primarie.</hi> Insomma Romano, che ha dalla sua un gruppetto di <hi rend="#b">parlamentari siciliani</hi> utili alla causa (<hi rend="#b">Giuseppe Ruvolo, Antonio Scavone e Giuseppe Compagnone</hi>) non esclude, almeno a parole, la <hi rend="#b">nascita di un nuovo partito</hi>. Anche se per adesso la parola d’ordine è “cautela”.</p>
    <p><hi rend="#b">TEST PUGLIA</hi> Se ne riparlerà, stando a quanto fatto filtrare dal “<hi rend="#b">cerchio magico” di Fitto,</hi> dopo le Regionali fissate per la fine del mese. Decisivo, in particolar modo, sarà il <hi rend="#b">test in Puglia</hi>, dove per sfidare <hi rend="#b">Michele Emiliano (Pd)</hi> la componente che fa capo all’europarlamentare ha lanciato una propria lista (<hi rend="#b">“Oltre con Fitto”)</hi> e un candidato alternativo ad <hi rend="#b">Adriana Poli Bortone</hi>, appoggiata da Forza Italia e Lega Nord. Cioè <hi rend="#b">Francesco Schittulli.</hi> Il tutto dopo il commissariamento della costola pugliese del partito voluto a febbraio dallo stesso Berlusconi. Non è un caso, dunque, che <hi rend="#b">buona parte della pattuglia</hi> fittiana venga proprio da qui. Dalla sua parte ci sono infatti <hi rend="#b">i senatori Luigi D’Ambrosio Lettieri, Luigi Perrone, Francesco Bruni, Vittorio Zizza, Pietro Liuzzi e Lucio Tarquinio,</hi> ma anche i <hi rend="#b">deputati Nuccio Altieri</hi>, considerato uno degli uomini più vicini a Fitto, <hi rend="#b">Gianfranco Chiarelli, Benedetto Fucci, Antonio Distaso, Nicola Ciriacì</hi> (che alla Camera ha preso proprio il posto di Fitto dopo la nomina di quest’ultimo al Parlamento europeo), <hi rend="#b">Roberto Marti e Rocco Palese,</hi> che nel 2010 fu il candidato del Pdl alle elezioni pugliesi ma venne sconfitto da <hi rend="#b">Nichi Vendola</hi> (Sel). Dalla <hi rend="#b">Toscana</hi> viene invece il deputato <hi rend="#b">Guglielmo Picchi,</hi> già tre legislature alle spalle, forzista della prima ora, che nel 1993 – a soli vent’anni – fu tra i fondatori del partito nella sua Regione. Dalla <hi rend="#b">Basilicata</hi> arriva <hi rend="#b">Cosimo Latronico</hi>, componente della commissione Bilancio di Montecitorio guidata da <hi rend="#b">Daniele Capezzone,</hi> ex pupillo del leader radicale Marco Pannella poi passato con Berlusconi e altro appartenente sicuro al <hi rend="#b">gruppo dei “ricostruttori”</hi>.</p>
    <p><hi rend="#b">FRATELLI COLTELLI</hi> Parla <hi rend="#b">umbro</hi><hi rend="#b">Pietro Laffranco</hi>, classe 1970, alla seconda legislatura. “Oggi dentro Forza Italia chi ha la capacità di rappresentare qualcosa viene messo ai margini”, dice senza giri di parole. E non si tratta solo di un problema pugliese, almeno stando ai suoi racconti. “In Umbria – dice il deputato forzista – al consigliere regionale uscente <hi rend="#b">Rocco Valentino</hi> è stato detto: ‘Siccome tu sei amico di Laffranco, che è amico di Fitto, non puoi candidarti con Forza Italia’. Roba da matti. La verità è che col Pdl abbiamo iniziato a scavare la tomba del centrodestra mentre col Patto del Nazareno è arrivato il colpo di grazia”. Ma allora perché non uscire dal partito? “Ne stiamo discutendo”, risponde Laffranco, “vedremo se l’<hi rend="#b">associazione che lanceremo nei prossimi giorni</hi> potrà diventare un partito vero e proprio o un pezzo di una nuova formazione di centrodestra. Spero che possa aprirsi un percorso comune con la <hi rend="#b">Lega Nord,</hi> ma non siamo d’accordo su tutto, come ad esempio l’uscita dall’euro. Nel frattempo – conclude – sarebbe bello se Berlusconi contribuisse a creare un nuovo movimento lasciandogli poi una sua libertà d’azione”.</p>
    <p><hi rend="#b">DALLE ALPI ALLA SICILIA</hi> Quattro sono invece i <hi rend="#b">campani</hi> al fianco di Fitto: <hi rend="#b">Ciro Falanga</hi> (in passato vicino a Nicola Cosentino), <hi rend="#b">Antonio Milo, Eva Longo e Giuseppina Castiello,</hi> nata e cresciuta in Alleanza Nazionale (An) prima di aderire al Pdl e poi a Forza Italia dopo la scissione del novembre 2013. A rappresentare la componente fittiana in <hi rend="#b">Trentino Alto-Adige</hi> c’è invece <hi rend="#b">Cinzia Bonfrisco</hi>, ma del gruppo fanno parte pure il <hi rend="#b">siciliano</hi><hi rend="#b">Salvatore Tito Di Maggio</hi> (eletto nel 2013 nelle liste di Scelta Civica prima di traslocare nel gruppo Grandi Autonomie e Libertà), l’<hi rend="#b">abruzzese Fabrizio Di Stefano</hi>, anche lui con un passato in An, il vicecoordinatore regionale in <hi rend="#b">Calabria Giuseppe “Pino” Galati</hi> e il <hi rend="#b">bergamasco</hi><hi rend="#b">Lionello Marco Pagnoncelli.</hi> Insomma, per dirla con un parlamentare di fede fittiana che chiede l’anonimato, “la <hi rend="#b">vittoria di Cameron in Inghilterra può aiutare la formazione di un’aggregazione politica</hi> che il <hi rend="#b">Partito popolare europeo</hi> non è più in grado di rappresentare: qui da noi, intanto, abbiamo bisogno di una forza che raccolga l’eredità del Pdl e di Forza Italia che sia a livello locale che in Parlamento rappresenti un<hi rend="#b">’alternativa al Pd di Renzi”</hi>. Meglio se con Berlusconi fuori dai giochi.</p>
    <p>Twitter: @GiorgioVelardi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>