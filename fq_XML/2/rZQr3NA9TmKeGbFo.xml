<doc sitename="Il Fatto Quotidiano" title="Renzi, due anni al governo. Rapporto Openpolis: tra fiducie, spese e poltrone - Il Fatto Quotidiano" author="Antonio Pitoni" date="2016-02-19" url="http://www.ilfattoquotidiano.it/2016/02/19/governo-tra-fiducie-spese-e-boom-di-poltrone-i-primi-due-anni-di-matteo-renzi-a-palazzo-chigi/2478553/" hostname="ilfattoquotidiano.it" description="E dopo Berlusconi iniziò l’era delle larghe intese. Con tre governi che, dal 2011 in poi, si sono dati il cambio a Palazzo Chigi. Da Mario Monti a Matteo Renzi, passando per Enrico Letta, nel ruolo di presidente del Consiglio. Con due effetti evidenti sulla composizione degli esecutivi. A cominciare dalla moltiplicazione dei partiti rappresentati …" categories="Governo" tags="Enrico Letta;Governo Renzi;Mario Monti;Matteo Renzi;Openpolis;Silvio Berlusconi" fingerprint="aeecfe70cc0bebb0">
  <main>
    <head rend="h1">Renzi, due anni al governo. Rapporto Openpolis: tra fiducie, spese e poltrone</head>
    <graphic src="https://st.ilfattoquotidiano.it/wp-content/uploads/2015/07/Renzi-675-.jpg"/>
    <p>E dopo <hi rend="#b">Berlusconi</hi> iniziò l’era delle larghe intese. Con tre governi che, dal 2011 in poi, si sono dati il cambio a Palazzo Chigi. Da <hi rend="#b">Mario Monti</hi> a <hi rend="#b">Matteo Renzi</hi>, passando per Enrico Letta, nel ruolo di presidente del Consiglio. Con due effetti evidenti sulla composizione degli esecutivi. <ref target="http://www.ilfattoquotidiano.it/2016/02/19/da-berlusconi-a-renzi-trionfo-della-partitocrazia-e-ritorno-al-passato-6-partiti-al-governo-piu-della-prima-repubblica/2478376/">A cominciare dalla moltiplicazione dei partiti </ref>rappresentati nelle diverse compagini ministeriali. A tenere la contabilità, l’ultimo dossier dell’</p>
    <p><hi rend="#b">Associazione Openpolis</hi>, dal titolo “Fidati di me” e dedicato ai primi due anni di attività del governo guidato dall’ex sindaco di Firenze.</p>
    <p><hi rend="#b">RITORNO AL PASSATO</hi> – Se con l’ex Cavaliere alla guida del Paese le forze in campo si erano ridotte a soli <hi rend="#b">due movimenti</hi> (Popolo delle libertà e Lega Nord), da Monti in poi è stato un continuo crescendo. “Attualmente i membri del governo Renzi appartengono a <hi rend="#b">6 movimenti politici diversi</hi>: Partito democratico, Nuovo centrodestra, Scelta civica, Partito socialista italiano, Unione di centro e Democrazia solidale”. Ma non basta. Perché il dato più sorprendente “è il <hi rend="#b">numero di nomi ricorrenti</hi> negli incarichi assegnati dagli ultimi quattro premier”. Tra insediamenti e rimpasti, dal 2008 ad oggi sono stati nominati oltre 200 tra ministri, viceministri e sottosegretari. E “<hi rend="#b">nel 30% di queste nomine ricorrono sempre gli stessi volti</hi>”. In particolare si contano “<hi rend="#b">trenta persone</hi> che hanno svolto o svolgono un ruolo di primo piano in almeno due degli ultimi quattro governi”.</p>
    <p><hi rend="#b">ESERCITO DI GOVERNO</hi> – Dal 22 febbraio 2013, data del giuramento del governo in carica, “vari avvicendamenti hanno variato la sua composizione”. Che oggi conta <hi rend="#b">63 componenti</hi>. “Il numero <hi rend="#b">più alto</hi> da due anni a questa parte”, sottolinea il dossier. Si va dai 35 membri del <hi rend="#b">Partito democratico</hi> ai 13 del <hi rend="#b">Nuovo centrodestra</hi>. “Sul gradino più basso del podio, la squadra di <hi rend="#b">indipendenti e tecnici</hi> che conta 7 incarichi”. Non solo: “La percentuale di <hi rend="#b">donne e under 40</hi> nel governo Renzi è costantemente in calo dal 22 febbraio ad oggi”. Nel “caricometro” degli ultimi quattro governi stilato da Openpolis <hi rend="#b">spiccano 7 nomi</hi> che, dal 2008 ad oggi, hanno rivestito <hi rend="#b">almeno 3 diversi incarichi</hi>. “Quattro di questi appartengono al Nuovo centrodestra (<hi rend="#b">Angelino Alfano, Antonio Gentile, Luigi Casero e Simona Vicari</hi>), due al Partito democratico (<hi rend="#b">Claudio De Vincenti, e Graziano Delrio</hi>) e uno a Democrazia solidale (<hi rend="#b">Mario Giro</hi>)”.</p>
    <p><hi rend="#b">CHIAMAMI FIDUCIA</hi> – Ma i numeri fotografano anche un aspetto cruciale: la <hi rend="#b">centralità dell’esecutivo</hi> nella produzione legislativa del Paese. Se, infatti, “quasi <hi rend="#b">il 30% dei disegni di legge</hi> proposti dal governo Renzi diventano legge”, per i parlamentari “non si arriva <hi rend="#b">neanche all’1%</hi>”. Non solo. “Nella XVII legislatura le proposte dei due esecutivi che si sono succeduti (Letta e Renzi) sono state approvate mediamente in <hi rend="#b">156 giorni</hi>”, mentre “quelle dei parlamentari hanno richiesto più di un anno (<hi rend="#b">392 giorni</hi>)”. Discorso analogo per gli <hi rend="#b">emendamenti</hi>: 1 su 2 presentato dal governo viene approvato contro una percentuale di successo del 5,42% e dell’1,25% delle proposte di modifica presentate rispettivamente da deputati e senatori. Insomma, un governo che incide molto più del Parlamento nell’iter legislativo. Grazie anche <hi rend="#b">all’arma della fid</hi><hi rend="#b">ucia</hi>. Che ha determinato l’approvazione del “<hi rend="#b">31,01% delle leggi</hi>” durante l’esecutivo guidato da Matteo Renzi. “La <hi rend="#b">seconda percentuale</hi> più alta degli ultimi quattro governi, battuto solamente da <hi rend="#b">Mario Monti (45%)</hi>”. Anche se, guardando “i <hi rend="#b">numeri assoluti</hi>”, l’attuale primo ministro “supera il primato” del senatore a vita <hi rend="#b">51 a 49</hi>. Inoltre, in 5 casi, il premier in carica ha dovuto richiedere per ben <hi rend="#b">3 volte la fiducia</hi>. E’ successo, ricorda il dossier, per il decreto competitività, il Jobs Act, la riforma della pubblica amministrazione, la legge di stabilità 2015 e l’Italicum.</p>
    <p><hi rend="#b">POCHE RISPOSTE</hi> – Poi c’è il capitolo delle <hi rend="#b">interrogazioni parlamentari</hi>. “Da quando Matteo Renzi è premier” ne sono state “depositate <hi rend="#b">oltre 21.000</hi>” per chiedere “al governo o a un ministro dei chiarimenti su fatti o notizie, o ottenere spiegazioni su specifici provvedimenti”. Ma ad oggi “<hi rend="#b">solo il 35,20% ha ottenuto una risposta</hi>”. E alcuni ministeri, “come quello della Giustizia guidato da <hi rend="#b">Andrea Orlando</hi>, si fermano al <hi rend="#b">18,61%</hi>”. Fra i più virtuosi ci sono, invece, il dicastero della Difesa (guidato da <hi rend="#b">Roberta Pinotti</hi>), quello degli Affari esteri (<hi rend="#b">Federica Mogherini</hi> e poi <hi rend="#b">Paolo Gentiloni</hi>) e quello dei Rapporti con il Parlamento (<hi rend="#b">Maria Elena Boschi</hi>) che hanno risposto rispettivamente al 65,8%, al 70,20% e al 74,29% delle interrogazioni. Mentre “il ministero che ha ricevuto più quesiti è quello dell’Infrastrutture e dei trasporti (<hi rend="#b">Maurizio Lupi</hi> e poi <hi rend="#b">Graziano Delrio</hi>): oltre 2.131”.</p>
    <p><hi rend="#b">RIUNIONI LAMPO</hi> – Dal 22 febbraio 2014 al 5 febbraio 2016, Openpolis ha contato <hi rend="#b">102 riunioni del Consiglio dei ministri</hi>. “In media, poco più di <hi rend="#b">4 al mese</hi> per un totale di oltre <hi rend="#b">100 ore di lavoro</hi>”. Dai resoconti ufficiali, evidenzia il dossier, emerge spesso “la mera formalità di questi incontri, occasione più che altro di raccontare in <hi rend="#b">conferenza stampa</hi> decisioni già prese altrove”. Un’affermazione che Openpolis sostanzia con i numeri: “Ben <hi rend="#b">11 incontri sono durati dai 4 agli 8 minuti</hi>, 15 dai 10 ai 20 minuti e altri 7 dai 20 ai 25 minuti. Questo vuol dire che ben <hi rend="#b">33 incontri (il 32,35%) sono durati meno di mezz’ora</hi>”. Il dossier prende in considerazione anche il tema della sovrapposizione di ruoli di parlamentare e di membro del governo. “Ad oggi il <hi rend="#b">doppio incarico parlamentare-ministro</hi> riguarda 9 persone”, che in media partecipano “solo all’8,66% delle votazioni elettroniche in aula”. Quando va bene, “come nel caso della ministra (Stefania) <hi rend="#b">Giannini</hi>, si arriva al 36,48% delle votazioni in aula”. Quando va male, “per esempio con il ministro <hi rend="#b">Gentiloni</hi>”, ci si ferma allo “0,25% di presenze”. Risultato: “<hi rend="#b">L’incompatibilità dei due ruoli è evidente</hi>”.</p>
    <p><hi rend="#b">CARA PRESIDENZA</hi> – E per finire le spese. “La macchina di Palazzo Chigi, come tutti gli organi dello stato, ha dei costi”. E Openpolis ha preso “in esame <hi rend="#b">le entrate e le uscite</hi> della Presidenza del consiglio dei ministri”, includendo “sia le attività e le funzioni del premier, sia quelle dei vari dipartimenti”. Dalle politiche antidroga, alla protezione civile, passando per le politiche europee, gli affari regionali, “sono stati analizzati i <hi rend="#b">conti finanziari dal 2011 al 2014</hi>, per un volume di spesa che in totale supera i <hi rend="#b">15 miliardi di euro</hi>”, basando la ricerca sui “<hi rend="#b">bilanci consuntivi</hi>, che non considerano quindi solo le previsioni di inizio anno, ma che calcolano anche le <hi rend="#b">cifre effettivamente impegnate</hi> nel corso dei mesi”. Con le riforme realizzate da Mario Monti, “il budget totale è <hi rend="#b">sceso sui 4 miliardi</hi> di euro annui”. Nel 2013, anno del governo Letta, “il bilancio consuntivo è stato <hi rend="#b">ridotto a 3,5 miliardi</hi>”. Ed “è risalito poi con il primo anno di <hi rend="#b">governo Renzi a 3,6 miliardi</hi>”.</p>
    <p><hi rend="#b">SEGRETARIATO DI LUSSO</hi> – La voce principale di spesa riguarda sempre la protezione civile. “In media parliamo di <hi rend="#b">oltre il 60% del budget</hi>” (il 62,14 contro il 69,33 del 2013). Tra i costi più pesanti ci sono anche quelli del <hi rend="#b">segretariato generale</hi>. “Si tratta delle spese a supporto dei compiti della Presidenza, e all’organizzazione e alle gestione amministrativa”. Una voce che “sotto il governo Renzi” è “passata <hi rend="#b">dall’11% al 20% del totale</hi>”. Un livello “<hi rend="#b">record nella storia recente</hi>”, sottolinea il dossier: “Se nel 2013 parlavamo di <hi rend="#b">396 milioni</hi>, nel 2014 si sono raggiunti i <hi rend="#b">754 milioni</hi>”. In crescita, sempre rispetto al 2013 (governo Letta), anche la spesa per la <hi rend="#b">gioventù</hi> (dal 4,1 al 5,85%), mentre scendono quelle per l’<hi rend="#b">editoria</hi> (dal 7,61 al 6%), per gli <hi rend="#b">affari regionali</hi> (dal 3,69 al 2,87%) e la <hi rend="#b">funzione pubblica</hi> (dall’1,34 all’1,16%).</p>
    <p>
      <hi rend="#i">Twitter: @Antonio_Pitoni</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>