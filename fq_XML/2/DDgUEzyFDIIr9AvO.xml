<doc sitename="Il Fatto Quotidiano" title="Berlusconi vegano e animalista, salva cinque agnellini dalle tavole pasquali: &quot;Scegli la vita, scegli veg&quot; - Il Fatto Quotidiano" author="F Q" date="2017-04-09" url="http://www.ilfattoquotidiano.it/2017/04/09/berlusconi-vegano-e-animalista-salva-cinque-agnellini-dalle-tavole-pasquali-scegli-la-vita-scegli-veg/3510403/" hostname="ilfattoquotidiano.it" description="“A Pasqua scegli la vita, scegli veg”. Silvio Berlusconi ha aderito alla campagna della Lega italiana per la difesa degli animali e dell’ambiente su invito della presidente, la sua fedelissima Michela Vittoria Brambilla. Il leader di Forza Italia ha sottratto a morte certa cinque agnellini, pronti a finire su qualche tavola. Insomma, Pasqua vegana per il tenerissimo …" categories="Politica" tags="Agnelli;Animali;Animalisti;Diritti degli animali;Michela Vittoria Brambilla;Silvio Berlusconi;Vegan" fingerprint="bfecc3b8b2aa0535">
  <main>
    <p>“A Pasqua scegli la vita, scegli veg”. <hi rend="#b">Silvio Berlusconi</hi> ha aderito alla campagna della <ref target="https://www.leidaa.info/news/pasqua-il-presidente-berlusconi-salva-cinque-agnelli-on-brambilla-scegliete-la-vita">Lega italiana per la difesa degli animali e dell’ambiente</ref> su invito della presidente, la sua fedelissima <hi rend="#b">Michela Vittoria Brambilla</hi>. Il leader di Forza Italia ha sottratto a morte certa <hi rend="#b">cinque agnellini</hi>, pronti a finire su qualche tavola. Insomma, <hi rend="#b">Pasqua vegana</hi> per il tenerissimo Berlusconi, che rilancia la sua immagine allattando col biberon il più giovane dei cinque cuccioli, ribattezzato <hi rend="#b">Fiocco di neve</hi>, e accolto insieme alle altre quattro femminucce nel parco della sua casa di Arcore. Al fianco dell’intramontabile Berlusconi, la sua amata <hi rend="#b">Francesca Pascale</hi>, già attivissima nell’intento di avvicinare il presidente alla causa animalista.</p>
    <p>“<hi rend="#b">È inaudito che venga utilizzata la parola strage per un alimento</hi> che da sempre fa parte della cultura culinaria italiana. <hi rend="#b">La vera strage è quella delle aziende</hi> che chiudono e Berlusconi dovrebbe conoscere bene questa realtà. Non si utilizzino mode del momento- conclude- per danneggiare e mettere in cattiva luce un settore”. Queste le parole di <hi rend="#b">Claudio Borghi Aquilini,</hi> responsabile economico della Lega Nord. Anche Gian Marco Centinaio, capogruppo al senato della Lega Nord, ha attaccato la campagna vegan: “<hi rend="#b">Dispiace vedere Berlusconi a sostegno di campagne pseudo vegane</hi> che rischiano solo di danneggiare un settore di qualità e fondamentale dal punto di vista economico come quello della carne. L’animalismo politico non porta da nessuna parte e rovina l’immagine di una filiera e di un’industria all’avanguardia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>