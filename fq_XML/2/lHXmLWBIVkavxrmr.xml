<doc sitename="Il Fatto Quotidiano" title="Graviano intercettato: adesso Firenze e Caltanissetta valutano se riaprire le indagini su Berlusconi per le stragi - Il Fatto Quotidiano" author="Giuseppe Pipitone" date="2017-06-09" url="http://www.ilfattoquotidiano.it/2017/06/09/graviano-intercettato-adesso-firenze-e-caltanissetta-valutano-se-riaprire-le-indagini-su-berlusconi-per-le-stragi/3648680/" hostname="ilfattoquotidiano.it" description="Adesso bisognerà vedere se la procura di Firenze o quella di Caltanissetta decideranno di riaprire le indagini su Silvio Berlusconi. Nei mesi scorsi i due uffici inquirenti, titolari delle inchieste sulle stragi del 1992 e 1993, hanno partecipato a una serie di riunioni di coordinamento convocate dalla Direzione nazionale Antimafia. Alfa e Beta, Autore 1 e Autore 2 – …" categories="Mafie" tags="Antimafia;Mafia;Marcello Dell’Utri;Silvio Berlusconi" fingerprint="33a24e2fa3aaca29">
  <main>
    <head rend="h1">Graviano intercettato: adesso Firenze e Caltanissetta valutano se riaprire le indagini su Berlusconi per le stragi</head>
    <graphic src="https://st.ilfattoquotidiano.it/wp-content/uploads/2017/05/silvioberlusconi_675.jpg"/>
    <p>Adesso bisognerà vedere se la procura di <hi rend="#b">Firenze</hi> o quella di <hi rend="#b">Caltanissetta</hi> decideranno di riaprire le indagini su <hi rend="#b">Silvio Berlusconi.</hi> Nei mesi scorsi i due uffici inquirenti, titolari delle inchieste sulle<hi rend="#b"> stragi del 1992 e 1993</hi>, hanno partecipato a una serie di riunioni di coordinamento convocate dalla <hi rend="#b">Direzione nazionale Antimafia.</hi></p>
    <p><hi rend="#b">Alfa e Beta, Autore 1 e Autore 2 –</hi> Attraverso la coordinazione della Dna, infatti, il procuratore aggiunto di <hi rend="#b">Palermo</hi><hi rend="#b">Vittorio Teresi</hi> e i sostituti <hi rend="#b">Nino Di Matteo</hi>, <hi rend="#b">Roberto Del Bene</hi> e <hi rend="#b">Roberto Tartaglia</hi>,<ref target="http://www.ilfattoquotidiano.it/2017/06/09/trattativa-graviano-intercettato-in-carcere-berlusca-mi-ha-chiesto-questa-cortesia-stragi-93-non-era-la-mafia/3647555/"> hanno girato ai pm fiorentini e nisseni le intercettazioni dei colloqui tenuti in carcere dal boss Giuseppe Graviano, iscritto nel registro degli indagati per violenza o minaccia ad un corpo politico dello Stato nel fascicolo stralcio dell’inchiesta sulla Trattativa.</ref> Più di cinquemila pagine di conversazione, tutte registrate tra il 19 gennaio 2016 e il 29 marzo del 2017 in cui il mafioso di Brancaccio si confida con il camorrista </p>
    <p><hi rend="#b">Umberto Adinolfi</hi>. Quindici mesi in cui i due malavitosi parlano di tutto, dal calcio alla politica, ma è quando Graviano apre bocca che gli investigatori della</p>
    <p><hi rend="#b">Dia</hi>sottolineano in grassetto i brogliacci riepilogativi. Sì, perché il boss condannato per le stragi del 1992 e 1993 tira in ballo spesso proprio il nome di Berlusconi. Tra il 1996 e il 1998 l’ex premier e il suo braccio destro,</p>
    <p><hi rend="#b">Marcello Dell’Utri</hi>– sotto gli acronimi di Autore 1 e Autore 2 – sono stati indagati dalla</p>
    <p><hi rend="#b">procura di Firenze</hi>per concorso nelle stragi del 1993 in</p>
    <p><hi rend="#b">via dei Georgofili</hi>, in</p>
    <p><hi rend="#b">via Fauro</hi>a Roma e in</p>
    <p><hi rend="#b">via Palestro</hi>a Milano. Tra il 1998 e il 2002, invece, Berlusconi e Dell’Utri vennero iscritti nel registro degli indagati della procura nissena – indicati come</p>
    <p><hi rend="#b">Alfa</hi>e</p>
    <p><hi rend="#b">Beta</hi>– per concorso nella</p>
    <p><hi rend="#b">strage di via d’Amelio</hi>, dove il 19 luglio del 1992 vennero uccisi il giudice</p>
    <p><hi rend="#b">Paolo Borsellino</hi>e i cinque uomini della sua scorta.</p>
    <p><hi rend="#b">La cortesia con urgenza –</hi> Sulla base delle intercettazioni di Graviano, dunque, i pm toscani e siciliani dovranno valutare se chiedere al gip di riaprire o meno le indagini su Berlusconi. Secondo gli investigatori palermitani nelle intercettazioni in carcere il boss di Brancaccio assegna all’ex premier il ruolo di <hi rend="#b">ispiratore delle stragi del 1992 e 1993</hi>. Gli investigatori hanno puntato gli occhi soprattutto su una frase pronunciata dal mafioso in carcere: <hi rend="#b">“Berlusca mi ha chiesto questa cortesia</hi>. Per questo<hi rend="#b"> è stata l’urgenza</hi>”, dice Graviano il 10 aprile del 2016. Poi aggiunge: “Nel ’92 già voleva scendere. <hi rend="#b">Lui voleva scendere,</hi> però in quel periodo c’erano i vecchi e lui mi ha detto ci vorrebbe una <hi rend="#b">bella cosa</hi>“. Un linguaggio che gli inquirenti interpretano come un’allusione alle <hi rend="#b">stragi del 1992</hi>, in particolare a quella di <hi rend="#b">via d’Amelio</hi>, con l’allora<hi rend="#b"> imprenditore Berlusconi</hi> che sarebbe già stato intenzionato a <hi rend="#b">scendere in campo</hi>. Una ricostruzione avanzata più volte in tutti questi anni ma mai dimostrata, come testimoniano le <hi rend="#b">archiviazioni </hi>di Firenze e Caltanissetta, ma anche la sentenza Dell’Utri che assolve definitivamente l’inventore di Forza Italia per i fatti successivi proprio all’anno zero della Repubblica: il 1992. Eppure è proprio dal marzo del 1992, poco dopo l’assassinio di <hi rend="#b">Salvo Lima</hi>, che Dell’Utri incarica il politologo <hi rend="#b">Ezio Cartotto: </hi>dovrà cominciare a studiare l’<hi rend="#b">operazione Botticelli</hi>, dalla quale sarebbe poi nata <hi rend="#b">Forza Italia</hi>. Il 21 maggio 1992, invece, <hi rend="#b">Paolo Borsellino</hi> rilascia la famosa intervista al giornalista francese <hi rend="#b">Fabrizio Calvi</hi>, quella in cui parla per la prima volta di <hi rend="#b">Vittorio Mangano</hi>, lo stalliere di <hi rend="#b">Arcore.</hi> Meno di due mesi dopo, il 19 luglio del 1992 ecco il botto di via d’Amelio: a schiacciare il telecomando che fece esplodere la <hi rend="#b">Fiat 126</hi> ci sarebbe stato – secondo il pentito <hi rend="#b">Gaspare Spatuzza</hi> – proprio <hi rend="#b">Giuseppe Graviano</hi>. È questa la “cortesia” di cui parla il capomafia di Brancaccio? E quale sarebbe stata l’urgenza? Forse le indagini di Borsellino su Mangano?</p>
    <p><hi rend="#b">“Non volevano più le stragi” –</hi> O forse Graviano parla di altro? “Nel ’93 ci sono state altre stragi <hi rend="#b">ma no che era la mafia. </hi>Loro dicono che era la mafia”, dice in un altro passaggio delle intercettazioni il boss. Ma se non erano stragi di mafia, di chi erano allora quelle bombe che vedono la piovra colpire per al prima volta fuori dalla Sicilia? Riferendosi all’epoca successiva, cioè al 1994, Graviano racconta al suo codetenuto: “Dovevamo accordare, alla fine c’erano tanti punti da risolvere invece si proseguì con questo. E intanto poi: è successo quello che è successo. <hi rend="#b">Non volevano più le stragi</hi> allora io ho imboccato un altro “. Un altro chi? E chi sono quelli che non volevano più le stragi? Un passaggio che per gli inquirenti è da ricollegare ad un’altra conversazione: quando il 22 gennaio del 2016 Graviano si vanta con Adinolfi. “Lo sai cosa scrivono nelle stragi? Nelle sentenze delle stragi, che poi sono state assoluzione la Cassazione e compagnia bella: le stragi <hi rend="#b">si sono fermate grazie all’arresto del sottoscritto</hi>“, dice portando la mano sinistra sulla pancia e indicando se stesso. E in effetti Graviano viene arrestato il 27 gennaio del 1994: da allora non un solo colpo sarà sparato nella Penisola, nuovo regno della pax mafiosa.</p>
    <p><hi rend="#b">Il colpetto e lo stadio Olimpico </hi>– È per questo motivo che gli investigatori collegano queste conversazioni al <hi rend="#b">fallito attentato dello stadio Olimpico</hi>, che doveva essere compiuto nelle prime settimane del 1994. È il “<hi rend="#b">colpetto</hi>” che secondo il pentito Spatuzza si doveva dare per ordine dello stesso Graviano. Il collaboratore ha raccontato di aver incontrato il suo capomafia a Roma il 21 gennaio 1994. “Incontrai Giuseppe Graviano all’interno del<hi rend="#b"> bar Doney</hi> in via Veneto, a Roma. Graviano era molto felice, come se avesse vinto al Superenalotto, una Lotteria. Poi mi fece il nome di Berlusconi. Io gli chiesi se fosse quello di <hi rend="#b">Canale 5</hi> e lui rispose in maniera affermativa. Aggiunse che in mezzo c’era anche il <hi rend="#b">nostro compaesano Dell’Utri</hi> e che grazie a loro c’eravamo messi il Paese nelle mani. E per Paese intendo l’Italia. Quindi mi spiega che grazie a queste persone di fiducia che avevano portato a buon fine questa situazione, che non erano come quei quattro crasti (cornuti ndr) dei socialisti”. A quel punto arriva la richiesta: “Graviano mi dice che l’attentato ai carabinieri si deve fare lo stesso perché gli dobbiamo dare il <hi rend="#b">colpo di grazia”</hi>. Il riferimento è proprio all’attentato allo <hi rend="#b">stadio Olimpico</hi> contro il pullman dei carabinieri che mantengono l’ordine pubblico durante le partite di calcio. Sarebbe stata l’ennesima strage di quel biennio: per fortuna salta, perché a detta di Spatuzza ci fu un problema al telecomando collegato all’autobomba.</p>
    <p><hi rend="#b">“Si preoccupava: se questo parla a me mi arrestano subito” –</hi> Nello stesso periodo in cui Graviano incontra Spatuzza a Roma, proprio Dell’Utri si trova nella capitale a pochi metri dal bar Doney: il 22 gennaio 1994, infatti, era in programma una convention di Forza Italia all<hi rend="#b">’hotel Majestic</hi>, sempre in via Veneto. Secondo gli accertamenti della Dia l’arrivo dell’ex senatore in albergo – a circa 50 metri dal bar Doney – è registrato il 18 gennaio. È possibile che Graviano abbia <hi rend="#b">incontrato Dell’Utri</hi> negli stessi giorni in cui dava quegli ordini a Spatuzza? Su Dell’Utri, Graviano ricorda soprattutto un episodio recente. “Noi – racconta al compagno d’ora d’aria – eravamo<hi rend="#b"> a testimoniare </hi>nel processo di Dell’Utri nel 2009. Perché<hi rend="#b"> si preoccupava</hi>. Dice: <hi rend="#b">se questo parla</hi> a me <hi rend="#b">mi arrestano subito</hi>. Umbè, ha fatto tutte cose così. Ora a me non mi interessa più niente”. Parole che fanno il paio con quello che Graviano rivolge sempre a Berlusconi. “Mi è successa una disgrazia, mi arrestano, tu cominci a pugnalarmi, per che cosa? Per i soldi, perché tu ti rimangono i soldi. Dice: non lo faccio uscire più, perché sa che io non parlo, perché sa il mio carattere”. Come dire: l’ex premier può stare tranquillo perché Giuseppe Graviano non è tipo da pentirsi.</p>
    <p><hi rend="#b">“Ho messo mia moglie incinta al 41 bis” –</hi> Ovviamente c’è da capire se il boss di Brancaccio sapesse o meno di <hi rend="#b">essere intercettato</hi>: se abbia cioè utilizzato le cimici della Dia a suo piacimento per inquinare le indagini. Per i pm della procura di Palermo non è così ed il motivo è da ricercare in un particolare abbastanza angosciante: passeggiando con Adinolfi, infatti, Graviano torna più volte sull’argomento della sua <hi rend="#b">paternità.</hi> Ufficialmente nel 1996 <hi rend="#b">Giuseppe Graviano</hi> e il fratello Filippo – detenuti al 41 bis già dal 1994 – sarebbero riusciti a fare uscire dal carcere le<hi rend="#b"> provette</hi> con il proprio liquido seminale, senza alcuna autorizzazione. È in quel modo misterioso che le loro mogli, <hi rend="#b">Rosalia</hi> e <hi rend="#b">Francesca,</hi> partorirono due bambini nati a distanza di poco più di un mese l’uno dall’altro.</p>
    <p><hi rend="#b">“Nascosta tra la biancheria” –</hi> Una versione – quello del figlio in provetta – che viene adesso messa in dubbio da Graviano: secondo le confidenze fatte dal boss al suo compagno d’ora d’aria, sarebbe riuscito a <hi rend="#b">mettere incinta</hi> la moglie all’interno del carcere. Alla donna sarebbe stato permesso di entrare nel penitenziario per giacere col marito. La stessa cosa sarebbe riuscita anche al fratello di Filippo. “Dormivamo nella cella assieme”, dice Graviano.”Mio figlio è nato nel ’97 – racconta – ed io nel ’96 ero in mano loro. Ti debbo fare una confidenza: prima di nascere il bambino, prima di incontrarmi con mia moglie, siccome una cosa del genere mi era successa in altre occasioni pure, io ho detto: no ci devo provare. Io sapevo che doveva venire la situazione, io tremavo…poi ad un certo punto … lei venne <hi rend="#b">nascosta ni robbi</hi> (nascosta nella biancheria ndr) e </p>
    <p><hi rend="#b">dormivamo nella cella assieme</hi>. Cose da pazzi, tremavo. Quando è</p>
    <p><hi rend="#b">uscita incinta</hi>mi è finito quel tremolizzo, l’ansia che avevo”.</p>
    <p><hi rend="#b">Ragionamenti genuini – </hi>I pm della procura di Palermo hanno scoperto che effettivamente per un periodo del 1996 i due fratelli Graviano furono detenuti nello stesso carcere, l’Ucciardone di Palermo. Il 28 marzo del 2017, quando vanno a interrogare Graviano gli contestano quindi anche quelle parole sulla paternità. Il boss non ha risposto alle domande dei pm e il giorno dopo l’interrogatorio torna a passeggiare con Adinolfi. Una volta nel cortile gli racconta che gli investigatori li intercettano da 15 mesi. “È sempre un fastidio – dice Adinolfi – ma noi non lo sapevamo, Però proprio perché non lo sapevamo, alla fine si ritrovano la <hi rend="#b">genuinità</hi> dei ragionamenti che abbiamo fatto”. Poi <hi rend="#b">a favore di cimice</hi> Graviano torna a parlare delle sua paternità, spiega al codetenuto che i pm “gli hanno contestato anche il fatto del figlio”. Quindi rilancia la storia delle provette e dice: “<hi rend="#b">Capirono male”</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>