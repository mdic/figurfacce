<doc sitename="Il Fatto Quotidiano" title="&quot;È un bugiardo e non ha una laurea valida&quot;, Berlusconi risarcirà Di Pietro - Il Fatto Quotidiano" author="F Q" date="2015-06-26" url="http://www.ilfattoquotidiano.it/2015/06/26/e-un-bugiardo-e-non-ha-una-laurea-valida-berlusconi-risarcira-di-pietro/1818663/" hostname="ilfattoquotidiano.it" description="Prima di arrivare a questo primo verdetto da parte di un Tribunale ordinario il processo che vedeva contrapposti l’ex premier Silvio Berlusconi e l’ex pm Antonio Di Pietro è passato sia al vaglio della Consulta che della Corte di Cassazione. Il leader di Fi dovrà risarcire l’ex leader dell’Italia dei Valori come deciso dal giudice Riccardo …" categories="Giustizia" tags="Antonio Di Pietro;Silvio Berlusconi" fingerprint="adce5061396a5b31">
  <main>
    <head rend="h1">“È un bugiardo e non ha una laurea valida”, Berlusconi risarcirà Di Pietro</head>
    <graphic src="https://st.ilfattoquotidiano.it/wp-content/uploads/2015/06/berlusconi-675.jpg"/>
    <p>Prima di arrivare a questo primo verdetto da parte di un Tribunale ordinario il processo che vedeva contrapposti l’ex premier <hi rend="#b">Silvio Berlusconi</hi> e l’ex pm <hi rend="#b">Antonio Di Pietro </hi>è passato sia al vaglio della Consulta che della <hi rend="#b">Corte di Cassazione</hi>.<hi rend="#b"/>Il leader di Fi dovrà risarcire l’ex leader dell’Italia dei Valori come deciso dal giudice Riccardo Rosetti del Tribunale di Roma il 15 giugno 2015.</p>
    <p>Cuore della vicenda le dichiarazioni dell’ex Cavaliere durante la trasmissione<hi rend="#b"> Porta a Porta</hi> condotta da Bruno Vespa 10 aprile 2008. L’allora candidato alla presidenza del Consiglio aveva definito ”un bugiardo” l’allora leader dell’Idv aggiungendo “<hi rend="#b">del resto non ha una laurea valida</hi>”. Frasi che erano state ripetute in altre occasioni. Il leader di Forza Italia l Presidente del Consiglio Silvio non aveva aveva rinunciato alla non imputabilità prevista dal lodo Alfano e il gup di Bergamo aveva inviato gli<hi rend="#b"> atti alla Consulta</hi>. Che aveva negato di fatto l’insindacabilità.</p>
    <p>Berlusconi dovrà versare 90 mila euro di cui 75 mila a titolo di risarcimento e 15.350 per compensi legali ed esborsi di legge. I giudizi incardinati erano stati tre e avevano avuto vicende ed esiti differenti, dopo essere passati appunto perfino per la Corte Costituzionale.</p>
    <p>Secondo l’avvocato Sergio Scicchitano era evidente che le parole pronunciate “poiché esauritesi nella sfera di una<hi rend="#b"> competizione elettorale</hi>, non fossero finalizzate all’attività tipica del parlamentare”. E la Corte Costituzionale, il 18 luglio del 2014, aveva annullato la delibera con cui la Camera dei Deputati aveva dichiarato che le frasi di Silvio Berlusconi, allora deputato e candidato premier, fossero insindacabili in base all’articolo 68 della Costituzione.</p>
    <p>“Sono estremamente soddisfatto perché finalmente, dopo oltre 7 anni di battaglie giudiziarie, il Tribunale di Roma – si legge in una nota del legale – ha accertato la <hi rend="#b">verità dei fatti confermando</hi>, come da noi sostenuto, che le dichiarazioni di Silvio Berlusconi sono lesive dell’onore e del decoro dell’allora leader dell’Italia dei Valori <hi rend="#b">Antonio Di Pietro</hi>“.</p>
    <p>
      <hi rend="#b">La sentenza pubblicata sul sito dello studio Scicchitano</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>