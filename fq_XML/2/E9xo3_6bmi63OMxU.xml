<doc sitename="Il Fatto Quotidiano" title="Governo, B.: &quot;M5s è assetato di potere. Intesa con loro sarebbe la fine del Pd&quot;. Che l'ex Cav vuole con il centrodestra - Il Fatto Quotidiano" author="F Q" date="2018-04-22" url="https://www.ilfattoquotidiano.it/2018/04/22/governo-b-m5s-e-assetato-di-potere-intesa-con-loro-sarebbe-la-fine-del-pd-che-lex-cav-vuole-con-il-centrodestra/4308662/" hostname="ilfattoquotidiano.it" description="Una botta al Movimento 5 Stelle e una carezza al Partito Democratico. Ultimo dei leader nazionali a lasciare il Molise oggi al voto per le regionali, in un’intervista al Corriere della Sera Silvio Berlusconi ha emanato la sua fatwa contro un eventuale esecutivo formato da grillini e dem: “Un governo che escluda le elezioni, fra Pd e 5 …" categories="Politica" tags="Movimento 5 Stelle;PD;Silvio Berlusconi" fingerprint="bd3d10c45d2ac121">
  <main>
    <head rend="h1">Governo, B.: “M5s è assetato di potere. Intesa con loro sarebbe la fine del Pd”. Che l’ex Cav vuole con il centrodestra</head>
    <graphic src="https://st.ilfattoquotidiano.it/wp-content/uploads/2018/04/22/Berlusconi-Campobasso-675.jpg"/>
    <p>Una botta al <hi rend="#b">Movimento 5 Stelle</hi> e una carezza al <hi rend="#b">Partito Democratico</hi>. Ultimo dei leader nazionali a lasciare il <hi rend="#b">Molise </hi>oggi al voto per le regionali, in un’intervista al <hi rend="#i">Corriere della Sera</hi><hi rend="#b">Silvio Berlusconi</hi> ha emanato la sua <hi rend="#i">fatwa</hi> contro un eventuale esecutivo formato da grillini e dem: “Un governo che escluda le elezioni, fra Pd e 5 Stelle, sarebbe un ennesimo tradimento della volontà degli elettori. <hi rend="#b">Finirebbe malissimo</hi> in tempi molto brevi”. Ma ai due avversari il leader azzurro riserva tra le righe trattamenti e toni diametralmente <hi rend="#b">opposti</hi>.</p>
    <p>Il primo dato è l’ennesima bordata ai grillini: “Nonostante le nostre perplessità sui contenuti e i metodi dei 5 Stelle – premette l’ex premier, dopo aver espresso la volontà di di mandarli “a pulire i cessi di Mediaset” espressa nei giorni scorsi – ci siamo detti pronti a fare responsabilmente le nostra parte”. Ma “abbiamo ricevuto veti e insulti che sono <hi rend="#b">inaccettabili</hi>. Questa – è la conclusione – è una clamorosa dimostrazione di <hi rend="#b">immaturità politica</hi>, di arroganza e di <hi rend="#b">sete di potere</hi> dei 5 Stelle, che hanno dimostrato in modo inconfutabile che non sarebbe ipotizzabile governare con loro”.</p>
    <p>Di tutt’altro tenore è il <hi rend="#i">mood</hi> dell’ex Cavaliere nei confronti del Pd: “Onestamente <hi rend="#b">faccio fatica a capire</hi> il Pd – specifica il presidente di Forza Italia con il tono dell’avvertimento bonario – anche perché al suo interno è diviso in tante anime in contrasto tra loro. So solo che un’eventuale collaborazione con i 5 Stelle non produrrebbe nulla di buono e condurrebbe alla <hi rend="#b">fine politica</hi> del Pd. Nel frattempo gli italiani pagherebbero un prezzo molto caro”. Come a dire: state attenti amici dem, un’alleanza con i pentastellati vi danneggerebbe oltremisura. Meglio aspettare e vedere. E alla domanda se sia ancora possibile fare un governo con il centrodestra unito, risponde: “Non solo è possibile, è necessario. E’ l’unico modo per rispettare la volontà degli elettori”.</p>
    <p>Per raggiungere l’obiettivo Silvio, quindi, giura di credere alla buonafede e alla parola di Salvini (“Finora si è comportato con correttezza nei nostri confronti”) e tiene la porta aperta anche perché i contatti tra azzurri e dem vanno avanti. Al <hi rend="#i">Corriere</hi> Berlusconi nega: “Non stiamo cercando un’interlocuzione politica con loro, e non mi sembra neppure che da parte loro ci siano segnali di disponibilità. Quindi il tema non si pone neppure”. A leggere invece il retroscena pubblicato da <hi rend="#i">La Repubblica</hi> le cose non stanno esattamente così: “Penso che serva un governo di centrodestra con dentro anche i <hi rend="#b">renziani</hi>“, avrebbe detto B. ai suoi venerdì sera all’Hotel Centrum di Campobasso nelle ultime battute di campagna elettorale. “Per questo – ha proseguito – seguo con attenzione gli incontri di <hi rend="#b">Gianni</hi> (<hi rend="#i">Letta, ndr</hi>) e <hi rend="#b">Fedele</hi> (<hi rend="#i">Confalonieri, ndr</hi>) con <hi rend="#b">Luca Lotti</hi>“.</p>
    <p>Perché il suo desiderio diventi realtà, tuttavia, occorre che Salvini non si faccia tentare dalle sirene grilline. Così il Cav lancia segnali chiari all’alleato, perché sappia: “Salvini e Di Maio vogliono fare un governo – avrebbe detto ancora a Campobasso – ci lavorano fin dall’inizio. In questa storia c’è chi ha agito in malafede”. Quel “chi” è il segretario della Lega. “L’ho sempre saputo, adesso è un rischio concreto, anche se resta da vedere se la Lega si assumerà davvero la responsabilità di rompere il centrodestra. Se lo faranno <hi rend="#b">denunceremo</hi> chi ha tradito il patto con gli italiani”. L’ultimo a ricevere dai giornali berlusconiani il trattamento riservato ai traditori era stato <hi rend="#b">Gianfranco Fini</hi>. E Salvini sa benissimo com’è finito. Matteo avvisato, mezzo salvato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>