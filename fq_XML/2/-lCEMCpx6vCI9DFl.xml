<doc sitename="Il Fatto Quotidiano" title="M5s-Lega, Di Maio: &quot;Conflitto d'interessi e anticorruzione nel contratto? Ci caratterizzano, discuteremo di tutto il programma&quot; - Il Fatto Quotidiano" author="Manolo Lanaro e Alberto Sofia" date="2018-05-10" url="https://www.ilfattoquotidiano.it/2018/05/10/m5s-lega-di-maio-conflitto-dinteressi-e-anticorruzione-nel-contratto-ci-caratterizzano-discuteremo-di-tutto-il-programma/4346969/" hostname="ilfattoquotidiano.it" description="Dopo il via libera di Forza Italia e Silvio Berlusconi, tra M5s e Lega sono partite le trattative per trovare un premier condiviso per il governo, così come per individuare i temi da inserire nel contratto. “Finalmente si sono creati i presupposti per iniziare un tavolo e avviare il progetto del governo del cambiamento, da …" categories="Politica" tags="Forza Italia;Luigi di Maio;Matteo Salvini;Silvio Berlusconi" fingerprint="aca35660c92ee600">
  <main>
    <p>Dopo <ref target="https://www.ilfattoquotidiano.it/2018/05/10/governo-salvini-di-maio-nota-congiunta-post-incontro-significativi-passi-avanti-mattarella-no-narrativa-sovranista/4346006/">il via libera di Forza Italia e Silvio Berlusconi, tra M5s e Lega sono partite le trattative per trovare un premier condiviso per il governo</ref>, così come per individuare i temi da inserire nel contratto. “Finalmente si sono creati i presupposti per iniziare un tavolo e avviare il progetto del governo del cambiamento, da subito si metteranno al lavoro i tavoli tecnici”, ha rivendicato</p>
    <p><hi rend="#b">Luigi Di Maio</hi>di fronte ai cronisti, dopo l’incontro con il segretario leghista</p>
    <p><hi rend="#b">Matteo Salvini</hi>. “Prima si parla di</p>
    <p><hi rend="#b">contenuti</hi>, poi di nomi”, ha continuato il capo politico pentastellato. Ma le priorità storiche del M5s resteranno tali? Resta ancora un’incognita. “</p>
    <p><hi rend="#b">Conflitto d’interesse, lotta all’evasione e alla corruzione</hi>saranno inserite nel contratto? Discuteremo di tutto quello che c’è nei programmi, ma vi chiedo pazienza. Noi otterremo il massimo per i cittadini, questi temi ci hanno caratterizzato da anni. Ma non voglio giocare al</p>
    <p><hi rend="#b">toto-temi</hi>. Perché altrimenti va a finire che il contratto lo scrivono prima i giornalisti che le forze politiche”, , ha tagliato corto lo stesso Di Maio.</p>
    <p>Simili le risposte di altri 5 stelle: “Conflitto d’interessi e anticorruzione temi irrinunciabili? Vedrete nel contratto che ci sarà”, ha replicato <hi rend="#b">Riccardo Fraccaro</hi>. “Non mettetemi in difficoltà”, è la risposta lapidaria e stizzita di <hi rend="#b">Stefano Buffagni</hi>. E pure Bonafede taglia corto, imitando la risposta del leader Di Maio: “Voi sapete quali sono i nostri valori storici, ma adesso non possiamo dire nulla”. Prova a dare maggiori garanzie <hi rend="#b">Carla Ruocco</hi>: “Rimaniamo quelli di sempre, non capisco le perplessità. Abbiamo sempre detto che non avremmo mai sconfessato i nostri punti e il nostro programma. Se temiamo possibili garanzie a Berlusconi sul fatto che la legge sul conflitto d’interessi non si farà? La presenza del M5s è garanzia di legalità, incompatibile con determinate scelte”, ha aggiunto. E ancora: “Perché mai dovremmo fare sconti a Berlusconi? Non deciderà lui, il governo lo hanno fatto partire i cittadini”. Silenzio, invece, in casa leghista: “Se possiamo rassicurare Berlusconi che il conflitto d’interessi non sarà nel contratto? Non dico nulla”, ha concluso <hi rend="#b">Gian Marco Centinaio</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>