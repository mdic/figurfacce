<doc sitename="Il Fatto Quotidiano" title="Legge elettorale, primo vertice di maggioranza di Renzi: scontro su soglie - Il Fatto Quotidiano" author="F Q" date="2014-11-10" url="http://www.ilfattoquotidiano.it/2014/11/10/legge-elettorale-vertice-maggioranza-renzi-scontro-soglie/1203875/" hostname="ilfattoquotidiano.it" description="Come inizio non c’è male. Renzi, dicono tutti i giornali, vorrebbe non calare l’asticella della soglia di sbarramento per l’ingresso in Parlamento al massimo al 4,5 per cento, anche perché è l’unico modo per non far naufragare definitivamente il patto con Berlusconi. Arriva la capogruppo del Nuovo Centrodestra Nunzia De Girolamo e rilascia una dichiarazione simile …" categories="Politica" tags="Governo Renzi;Italicum;Legge Elettorale;Matteo Renzi;Nunzia De Girolamo;Silvio Berlusconi" fingerprint="fdcee3b5498b8fa2">
  <main>
    <head rend="h1">Legge elettorale, primo vertice di maggioranza di Renzi: scontro su soglie</head>
    <graphic src="https://st.ilfattoquotidiano.it/wp-content/uploads/2014/11/de-girolamo-675.jpg"/>
    <p>Come inizio non c’è male. <hi rend="#b">Renzi</hi>, dicono tutti i giornali, vorrebbe non calare l’asticella della soglia di sbarramento per l’ingresso in Parlamento al massimo al 4,5 per cento, anche perché è l’unico modo per non far naufragare definitivamente il patto con <hi rend="#b">Berlusconi</hi>. Arriva la capogruppo del Nuovo Centrodestra <hi rend="#b">Nunzia De Girolamo</hi> e rilascia una dichiarazione simile a una dichiarazione di guerra: in un sistema “con doppio turno, con premio di maggioranza al 55% e premio alla lista, credo che la logica sarebbe non avere soglie altrimenti pensiamo a soglie del 2-3-4% massimo”. Il vertice di Palazzo Chigi, la prima riunione di maggioranza dall’inizio del mandato di Renzi, <ref target="http://www.ilfattoquotidiano.it/2014/11/10/italicum-renzi-lex-rottamatore-vertice-maggioranza-in-stile-prima-repubblica/1203830/">assomiglia molto a un incontro da Prima Repubblica: al tavolo saranno almeno in 15 a rappresentare Pd, Ncd, Scelta Civica, Per l’Italia, gruppo misto, Svp, Psi, Centro democratico.</ref> Ottimista il coordinatore di Ncd </p>
    <p><hi rend="#b">Gaetano Quagliariello</hi>. “Siamo convinti che oggi si chiude. Vogliamo fare in fretta, gli italiani non ne possono più della legge elettorale – spiega entrando – le riforme si fanno con schieramento più ampio ma partendo dalla maggioranza”. Quanto ai numeri, sottolinea, quelli “ci sono senz’altro. Se c’è l’accordo i numeri ci sono”. I piccoli partiti che compongono la maggioranza premono perché dell’accordo faccia parte una revisione delle soglie di sbarramento. Il 5% è ritenuto troppo alto. “C’è un problema di fondo – dice il montiano</p>
    <p><hi rend="#b">Gianluca Susta</hi>– se il premio di maggioranza va alla lista, serve una soglia che sia tecnica e che garantisca la rappresentanza. Il 5 per cento va bene con un sistema proporzionale, con un premio di maggioranza va rivista”.</p>
    <p>Secondo quanto apprende l’<hi rend="#i">Ansa</hi> durante il vertice a Palazzo Chigi il premier <hi rend="#b">Matteo Renzi</hi> ha proposto un accordo in quattro punti, chiedendo agli alleati della maggioranza di sottoscrivere un cronoprogramma nel quale sono inclusi la legge elettorale (con soglie di sbarramento sotto il 5%e preferenze con capilista bloccati), jobs act, riforma costituzionale e delega fiscale. Nelle intenzioni del premier ci sarebbe quella di chiudere il vertice con un documento sottoscritto da tutti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>