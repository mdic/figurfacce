<doc sitename="Il Fatto Quotidiano" title="Al Bano: &quot;Silvio Berlusconi è stato un amico con la 'a' maiuscola. Quando scomparve mia figlia mi mandò un telegramma al giorno&quot; - Il Fatto Quotidiano" author="F Q" date="2023-09-28" url="https://www.ilfattoquotidiano.it/2023/09/28/al-bano-silvio-berlusconi-e-stato-un-amico-con-la-a-maiuscola-quando-scomparve-mia-figlia-mi-mando-un-telegramma-al-giorno/7306630/" hostname="ilfattoquotidiano.it" description="&quot;Giorgia Meloni? Secondo me sta facendo un ottimo lavoro&quot;" categories="Attualità" tags="Al Bano;Silvio Berlusconi;Un giorno da pecora" fingerprint="e937c46cc98d4b4d">
  <main>
    <p>Dal 29 settembre sarà al <hi rend="#b">Berlusconi Day</hi>, la festa di <hi rend="#b">Forza Italia</hi> in programma a Paestum per rendere omaggio al leader scomparso lo scorso giugno: lo ha annunciato ai microfoni di “<hi rend="#i">Un Giorno da Pecora</hi>” su Rai Radio 1, ricordando, con l’occasione, il profondo legame che lo univa all’ex Cavaliere. Stiamo parlando di <hi rend="#b">Al Bano</hi>, il cantante di Cellino San Marco: “In Berlusconi – ha spiegato – ho trovato un amico con la ‘a’ maiuscola. Ricordo che <hi rend="#b">quando mi è successo quello che mi è successo</hi> a New Orleans (la scomparsa della figlia Ylenia, ndr), Berlusconi <hi rend="#b">mi mandava un telegramma al giorno</hi>, si è messo a disposizione per qualunque cosa, umanamente è stato molto presente. Vado comunque a cantare, non sono bravo nei discorsi. Se mi chiedessero di cantare ‘<hi rend="#i">Felicità’</hi> la canterò, quel brano ormai è diventato un inno”.</p>
    <p>Quindi, incalzato dai conduttori, l’artista pugliese ha parlato anche delle sue scelte politiche: “Io non appartengo a nessuno, io tengo a questo Paese”. E sulla premier <hi rend="#b">Giorgia Meloni</hi> non ha dubbi: “Secondo me sta facendo un ottimo lavoro. <hi rend="#b">Facciamole finire la legislatura e poi vediamo che succede</hi> – ha detto ancora nella lunga intervista a ‘<hi rend="#i">Un Giorno da Pecora</hi>‘ – In un anno nessuno può far nulla. <hi rend="#b">Quando vado all’estero mi chiedono ancora molto di Berlusconi</hi>, cosa succederà ora che non c’è più”. E sui migranti Al Bano pensa che “bisogna dar loro una mano. Ci vuole una politica come quella tedesca e come quella che si ha in molte parti del mondo”.</p>
  </main>
  <comments/>
</doc>