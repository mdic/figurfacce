<doc sitename="Il Fatto Quotidiano" title="Tensioni in Forza Italia nel post-Berlusconi, il presidente pro tempore Tajani contro Lotito: &quot;Datti una calmata&quot; - Il Fatto Quotidiano" author="Giacomo Salvini" date="2023-06-21" url="https://www.ilfattoquotidiano.it/2023/06/21/tensioni-in-forza-italia-nel-post-berlusconi-il-presidente-pro-tempore-tajani-contro-lotito-datti-una-calmata/7202557/" hostname="ilfattoquotidiano.it" description="Tensioni in Forza Italia nel post-Berlusconi, il presidente pro tempore Tajani contro Lotito: &quot;Datti una calmata&quot;" categories="Palazzi &amp; Potere" tags="Antonio Tajani;Claudio Lotito;Forza Italia;Politica;Silvio Berlusconi" fingerprint="ce51070f90d833e">
  <main>
    <head rend="h1">Tensioni in Forza Italia nel post-Berlusconi, il presidente pro tempore Tajani contro Lotito: “Datti una calmata”</head>
    <graphic src="https://st.ilfattoquotidiano.it/wp-content/uploads/2023/06/21/Screenshot-2023-06-21-alle-13.15.28-1-e1687346377844-690x362.png"/>
    <p>Sono da poco passate le 5 di martedì pomeriggio e nell’aula del <hi rend="#b">Senato</hi> si respira un clima di commozione per il ricordo di <hi rend="#b">Silvio</hi><hi rend="#b">Berlusconi</hi>, scomparso il 12 giugno scorso. I suoi ex colleghi – soprattutto quelli di <hi rend="#b">Forza Italia</hi> – hanno appena finito di applaudire, tessere le lodi e ricordare la carriera da “statista” (<hi rend="#b">Matteo</hi><hi rend="#b">Renzi</hi>) di Berlusconi. Con tante omissioni, a partire dalla condanna definitiva per <hi rend="#b">frode</hi><hi rend="#b">fiscale</hi>. Il clima, insomma, è quello di pacificazione nazionale.</p>
    <p>Ma bastano pochi attimi per far riesplodere la<hi rend="#b"> tensione dentro Forza Italia.</hi> Mentre il presidente del Senato Ignazio La Russa ringrazia tutti per gli interventi su Berlusconi e passa al prossimo punto all’ordine del giorno – la discussione sulle mozioni sul Piano Nazionale di Ripresa e Resilienza – <hi rend="#b">il vicepremier e ministro degli Esteri Antonio Tajani scende dai banchi del governo e incrocia il senatore Claudio Lotito</hi>, capogruppo di Forza Italia in commissione Bilancio. Tajani, che diventerà a breve presidente reggente del partito fino al congresso, gli va incontro e lo attacca: “Claudio, ti devi dare una calmata con tutti questi emendamenti. La devi piantare”. Lotito replica per le rime e lo scambio diventa litigio. I due poi si allontanano, in polemica. Il tutto davanti agli attoniti compagni di partito che hanno appena finito di commemorare il proprio leader scomparso.</p>
    <p>L’oggetto del contendere sono le <hi rend="#b">mosse di Lotito</hi>, senatore e presidente della Lazio, <hi rend="#b">sul disegno di legge contro la pirateria online per tutelare la proprietà intellettuale</hi> soprattutto nei settori della cinematografia e dell’editoria. Il disegno di legge, a prima firma Federico Mollicone (Fratelli d’Italia) ed Elena Maccanti (Lega), è stato approvato dalla Camera e adesso è in discussione al Senato. Lotito è il relatore del disegno di legge a Palazzo Madama e chiede alcune modifiche tecniche: al senatore forzista interessa soprattutto combattere la pirateria sul calcio che è una mannaia sui bilanci delle società. Ma il governo si oppone e vorrebbe approvare il disegno di legge così com’è per evitare di dover tornare alla Camera per la terza lettura. Così ieri, dopo la commemorazione, si è svolta una riunione di maggioranza in cui era presente, insieme a Lotito, anche il ministro dei Rapporti col Parlamento <hi rend="#b">Luca</hi><hi rend="#b">Ciriani</hi>.</p>
    <p>Lo <hi rend="#b">scontro tra Tajani e Lotito in aula al Senato, però, è soprattutto politico</hi> e si intreccia con le nuove dinamiche interne a Forza Italia dopo la morte di Silvio Berlusconi. Il senso delle accuse di Tajani era più o meno questo: “Ora sono io il capo, devi rispondere a me e non più ad <hi rend="#b">Arcore</hi>”, è stata l’interpretazione che hanno dato diversi colleghi di Forza Italia. Lotito infatti negli ultimi mesi si è fatto notare per il suo iperattivismo parlamentare in Senato presentando decine di emendamenti a decreti e disegni di legge che lo riguardavano direttamente: si va dal tanto contestato emendamento spalma-debiti per le società di calcio fatto inserire in legge di Bilancio alla proroga di due anni dei diritti tv per la serie A, fino al “salva-Molise” (dove Lotito è stato eletto senatore). Tutte norme che hanno provocato scontri nel governo. Ma da ora in poi, gli ha fatto capire Tajani, il presidente della Lazio dovrà “darsi una calmata”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>