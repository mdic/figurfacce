<doc sitename="Il Fatto Quotidiano" title="Marina Berlusconi, tra libri e populismo: &quot;La cultura per sconfiggere l'antipolitica. Le Pen sarebbe il colpo di grazia per l'Ue&quot; - Il Fatto Quotidiano" author="F Q" date="2017-04-27" url="http://www.ilfattoquotidiano.it/2017/04/27/marina-berlusconi-tra-libri-e-populismo-la-cultura-per-sconfiggere-lantipolitica-le-pen-sarebbe-il-colpo-di-grazia-per-lue/3546891/" hostname="ilfattoquotidiano.it" description="Non più “fermare il comunismo” o “togliere l’Imu“. La nuova ricetta in casa Berlusconi per salvare l’Italia, questa volta dall’antipolitica, sono “i libri e la cultura”. Parola di Marina Berlusconi, primogenita di Silvio e presidente di Mondadori e Fininvest, che rischia di complicare i tentativi di alleanza di suo padre con la Lega Nord. Nessuna …" categories="Politica" tags="Antipolitica;Marina Berlusconi;Marine Le Pen;Silvio Berlusconi" fingerprint="fcfd66a1f85c1924">
  <main>
    <head rend="h1">Marina Berlusconi, tra libri e populismo: “La cultura per sconfiggere l’antipolitica. Le Pen sarebbe il colpo di grazia per l’Ue”</head>
    <graphic src="https://st.ilfattoquotidiano.it/wp-content/uploads/2017/04/marina-berlusconi-675.jpg"/>
    <p>Non più “fermare il <hi rend="#b">comunismo</hi>” o “togliere l’<hi rend="#b">Imu</hi>“. La nuova ricetta in casa <hi rend="#b">Berlusconi</hi> per salvare l’Italia, questa volta dall’antipolitica, sono “i <hi rend="#b">libri</hi> e la cultura”. Parola di <hi rend="#b">Marina Berlusconi</hi>, primogenita di <hi rend="#b">Silvio</hi> e presidente di Mondadori e <hi rend="#b">Fininvest</hi>, che rischia di complicare i tentativi di alleanza di suo padre con la <hi rend="#b">Lega Nord</hi>. Nessuna critica diretta a <hi rend="#b">Matteo Salvini</hi>, ma a tutti i leader internazionali a cui il Carroccio s’ispira, a partire da quella <hi rend="#b">Marine Le Pen</hi> “la cui elezione rischierebbe di essere il colpo di grazia per un’<hi rend="#b">Europa</hi> già estremamente fragile” dice al <hi rend="#i">Corriere della Sera</hi>. E l’antidoto sono appunto i libri, da <hi rend="#b">leggere</hi> e quindi da comprare: “Viviamo tempi fatti di contrapposizioni, di chiusure, di ostilità. Noi, un editore come la <hi rend="#b">Mondadori</hi>, non possiamo che essere l’esatto contrario di tutto questo e penso che il libro possa rappresentare un <hi rend="#b">antidoto</hi> formidabile”.</p>
    <p>La figlia dell’ex Cavaliere scende in campo contro “un modo di pensare, quello che ha trovato la formula magica nell’<hi rend="#b">antipolitica</hi>, a costo di chiudere gli occhi di fronte a tutta la <hi rend="#b">demagogia</hi> e l’<hi rend="#b">ipocrisia</hi> di cui l’antipolitica si nutre”. E, parlando al quotidiano di via Solferino nel giorno in cui presiederà l’assemblea Mondadori, contrappone al <hi rend="#b">populismo</hi> il bisogno di “dare valore alla <hi rend="#b">politica</hi>” e alla cultura. Perché, spiega Marina, “lo stato di salute della cultura di un Paese dipende in larga parte da quello della sua <hi rend="#b">industria culturale</hi>, dalla sua qualità, solidità, competitività. La svolta della Mondadori sta a significare che l’<hi rend="#b">editoria</hi> non è avviata verso un inarrestabile declino. E io credo che di questi tempi ci sia un gran bisogno di buona editoria”.</p>
    <p>“I <hi rend="#b">muri</hi> tiriamoli su, eccome, se servono a fermare il <hi rend="#b">fondamentalismo</hi> e il <hi rend="#b">fanatismo</hi>“, afferma Marina, fin qui apparentemente in linea con i possibili alleati politici del padre, “ma abbattiamoli se sono stati pensati per sbarrare la strada alla libertà di espressione, alla libera circolazione di idee e opinioni, al rispetto di chi non la pensa come noi”. Poi l’affondo su alcuni <hi rend="#b">movimenti</hi> e <hi rend="#b">leader</hi>, che rappresentano la reazione “a una crisi economica devastante, agli errori di chi ha governato prima o al cattivo funzionamento delle istituzioni”. “Non credo spiegabile la vittoria di <hi rend="#b">Trump</hi> se non guardando ai troppi sbagli commessi da <hi rend="#b">Obama</hi>. Così come penso che Le Pen non raccoglierebbe i consensi che raccoglie e la <hi rend="#b">Brexit</hi> non sarebbe passata in un’Europa che non si fosse smarrita tra <hi rend="#b">burocrazia</hi> ed egoismo”, aggiunge la presidente di Fininvest e Mondadori.</p>
    <p>“Rispetto Marine Le Pen e comprendo le motivazioni di chi la vota, ma penso che una sua elezione, e lo dico anche da imprenditore, rischierebbe di essere il colpo di grazia per un’Europa già estremamente fragile”, chiarisce infine Marina. Secondo lei la risposta a tutto questo possono essere i libri, “un antidoto formidabile contro l’<hi rend="#b">integralismo</hi>, l’intolleranza, il non voler vedere che non ci sono scorciatoie davanti a problemi complessi. Perché se l’eccesso di <hi rend="#b">ideologie</hi> ha fatto i danni che ha fatto, l’alternativa non può essere l’ideologia del nulla, del vuoto, che rifiuta ogni valore e che tutto banalizza”. E quando Daniele Manca che la intervista per il <hi rend="#i">Corriere</hi>, le fa presente che suo padre è da molti considerato il “<hi rend="#b">prototipo del populismo</hi> contemporaneo”, Marina replica: “Se togliessimo la figura di Silvio Berlusconi dagli ultimi trent’anni di storia, parlo del politico e dell’imprenditore, avremmo un’Italia incommensurabilmente <hi rend="#b">meno libera</hi>. Meno libera di scegliere, di intraprendere, di pensare con la propria testa senza chiedere la testa altrui. A mio parere questa è la sua più grande rivoluzione. Le sembra populismo?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>