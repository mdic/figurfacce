<doc sitename="Il Fatto Quotidiano" title="Elezioni, Berlusconi: &quot;Alfano fingeva di tifare Milan ma è juventino&quot;. Lui: &quot;Falso. Potrei dire mille cose ma starò zitto&quot; - Il Fatto Quotidiano" author="F Q" date="2018-02-25" url="https://www.ilfattoquotidiano.it/2018/02/25/elezioni-berlusconi-alfano-fingeva-di-tifare-milan-ma-e-juventino-lui-falso-potrei-dire-mille-cose-ma-staro-zitto/4187186/" hostname="ilfattoquotidiano.it" description="Il leader accusa l’ex pupillo di essersi finto tifoso del Milan quando invece era juventino. L’ex delfino nega e lancia un messaggio: nonostante gli attacchi continuerà a stare zitto sugli anni trascorsi alla corte di Arcore. È di nuovo scontro tra Silvio Berlusconi e Angelino Alfano. L’ex premier ha tirato in ballo il suo ex ministro …" categories="Elezioni Politiche 2018" tags="Angelino Alfano;Juventus;Milan;Silvio Berlusconi" fingerprint="7ff9156d4862a53a">
  <main>
    <head rend="h1">Elezioni, Berlusconi: “Alfano fingeva di tifare Milan ma è juventino”. Lui: “Falso. Potrei dire mille cose ma starò zitto”</head>
    <graphic src="https://st.ilfattoquotidiano.it/wp-content/uploads/2016/12/alfano-berlusconi-675.jpg"/>
    <p>Il leader accusa l’ex pupillo di essersi finto tifoso del <hi rend="#b">Milan</hi> quando invece era <hi rend="#b">juventino</hi>. L’ex delfino nega e lancia un messaggio: nonostante gli attacchi continuerà a <hi rend="#b">stare zitto</hi> sugli anni trascorsi alla corte di <hi rend="#b">Arcore</hi>. È di nuovo scontro tra Silvio Berlusconi e Angelino Alfano. L’ex premier ha tirato in ballo il suo ex ministro della giustizia – poi nominato al vertice del Pdl – durante una manifestazione di Forza Italia a Milano. E lo ha fatto facendo ironia sulla fede calcistica del ministro degli Esteri, che ha lasciato Berlusconi per fondare il Nuovo Centrodestra e sostenere i governi di <hi rend="#b">Matteo Renzi</hi> e <hi rend="#b">Paolo Gentiloni</hi>.</p>
    <p>“Un saluto ad Alfano, che per 12 anni da mio assistente ha <hi rend="#b">tenuto al Milan</hi>, poi un giorno l’ho visto a una partita disperarsi per un gol subito dalla <hi rend="#b">Juventus</hi> con il <hi rend="#b">Benfica</hi>: ho fatto un’indagine ad <hi rend="#b">Agrigento</hi> e ho saputo che lui è sempre stato uno <hi rend="#b">juventino sfegatato</hi> dalla nascita. In politica bisogna anche far sapere che si è di un’altra opinione”, è l’aneddoto raccontato dall’ex cavaliere. Che poi ha addirittura citato l’ex presidente Usa, <hi rend="#b">Ronald Reagan</hi>. “Un giorno – ha aggiunto – Reagan disse che la politica è la seconda attività dell’uomo. Beh ho pensato che è molto vicina alla prima…bisogna stare attenti a fare politica con <hi rend="#b">decoro</hi>“.</p>
    <p>Un attacco che ha provocato la replica diretta di Alfano, per anni considerato il possibile erede politico di Berlusconi. “Ho <hi rend="#b">sempre tifato Juve</hi> e l’ho sempre detto. E lo sanno tutti quelli che mi conoscono da sempre o mi hanno conosciuto in questi anni. Quanto a Berlusconi, credevo si fosse rifatto una vita senza di me. Evidentemente non ce l’ha fatta. Sennò non si spiega ciò che di <hi rend="#b">completamente falso</hi> oltre che inutilmente <hi rend="#b">livoroso</hi> ha detto su di me e la mia fede calcistica”, ha detto il ministro degli Esteri, prima di lanciare un messaggio in direzione di Arcore. “Avrei mille cose da aggiungere – dice Alfano . ma non lo farò avendo deciso di <hi rend="#b">non partecipare</hi> alla campagna elettorale. A proposito di <hi rend="#b">decoro</hi>, io continuerò a mantenere la <hi rend="#b">riservatezza</hi> sui dieci anni di collaborazione. E sempre Forza Juve”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>