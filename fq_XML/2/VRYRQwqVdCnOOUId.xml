<doc sitename="Il Fatto Quotidiano" title="Bonus 80 euro, Renzi: &quot;Dal 2015 in busta paga anche per i pensionati&quot; - Il Fatto Quotidiano" author="RQuotidiano" date="2014-05-23" url="http://www.ilfattoquotidiano.it/2014/05/23/renzi-dal-2015-gli-80-euro-anche-per-i-pensionati/996841/" hostname="ilfattoquotidiano.it" description="Dal 2015 anche i pensionati saranno inclusi nel decreto Irpef e avranno il diritto di ricevere il bonus di 80 euro. A confermarlo è Matteo Renzi che, a due giorni dalle elezioni europee, assicura che la modifica verrà regolarizzata in “80 giorni”. Poi torna su quanto è stato fatto: “Adesso arrivano i cedolini e ci si …" categories="Elezioni Europee 2014" tags="Beppe Grillo;Bonus 80 euro;Elezioni Europee 2024;Matteo Renzi;Pensionati;Silvio Berlusconi" fingerprint="efdebcf7f218b7bc">
  <main>
    <head rend="h1">Bonus 80 euro, Renzi: “Dal 2015 in busta paga anche per i pensionati”</head>
    <graphic src="https://st.ilfattoquotidiano.it/wp-content/uploads/2014/05/matteo-renzi-piazza-del-popolo-640.jpg"/>
    <p>Dal 2015 anche i<hi rend="#b"> pensionati</hi> saranno inclusi nel <hi rend="#b">decreto Irpef</hi> e avranno il diritto di ricevere il <hi rend="#b">bonus di 80 euro</hi>. A confermarlo è <hi rend="#b">Matteo Renzi</hi> che, a due giorni dalle elezioni europee, assicura che la modifica verrà regolarizzata in “80 giorni”. Poi torna su quanto è stato fatto: “Adesso arrivano i cedolini e ci si rende conto che la promessa (degli 80 euro, <hi rend="#i">ndr)</hi> è stata mantenuta”</p>
    <p>Sempre in vista delle <hi rend="#b">elezioni europee</hi> di domenica, il presidente del Consiglio è tornato ad attaccare i suoi avversari diretti, <hi rend="#b">Grillo e Berlusconi</hi>: “Hanno fallito entrambi. Grillo ha mandato in Parlamento dei parlamentari” che alla fine “si sono rinchiusi sui tetti, a lui ho proposto le riforme e mi ha risposto con una pernacchia. Berlusconi ha fallito alla guida del Paese”.</p>
    <p>[brightcove]3583685085001[/brightcove]</p>
    <p>Poi l’attacco diretto al M5s: “Loro sono quelli della distruzione, noi siamo la speranza”, per questo “votare Pd significa dare forza all’Italia nella trattativa con Europa. Puntiamo ad essere il <hi rend="#b">primo partito</hi> all’interno del centrosinistra europeo”, afferma il presidente del Consiglio. “L’Europa non può essere il luogo dove fare gli show. L’Italia può cambiare l’Europa, ma deve contare in Europa”, ha continuato.</p>
    <p>Una volta superato il voto, si torna a pensare alle riforme: “Oggi Berlusconi è più altalenante, ma io credo lo faccia per<hi rend="#b"> motivi elettorali</hi>. Da lunedì si torna convintamente a pensare che le riforme si scrivono insieme”, d’altronde “prima di essere democratici, pentastellati, forzaitalioti siamo italiani”, ha affermato Renzi. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>