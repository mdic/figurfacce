<doc sitename="Il Fatto Quotidiano" title="Forza Italia, email a parlamentari e dipendenti: c'è tempo fino al 31 gennaio per fare gli scatoloni - Il Fatto Quotidiano" author="Valeria Pacelli" date="2016-01-23" url="http://www.ilfattoquotidiano.it/2016/01/23/forza-italia-email-a-parlamentari-e-dipendenti-ce-tempo-fino-al-31-gennaio-per-fare-gli-scatoloni/2400082/" hostname="ilfattoquotidiano.it" description="Siamo agli sgoccioli. I forzisti che per anni si sono riuniti nella sfarzosa sede romana a San Lorenzo in Lucina hanno le ore contate. Già dai prossimi giorni inizieranno i traslochi dal quartier generale del partito di Silvio Berlusconi che dovrà essere liberato entro il primo febbraio. I parlamentari e i dipendenti di Fi quindi …" categories="Politica" tags="Forza Italia;Silvio Berlusconi" fingerprint="8c8752694b50effd">
  <main>
    <head rend="h1">Forza Italia, email a parlamentari e dipendenti: c’è tempo fino al 31 gennaio per fare gli scatoloni</head>
    <graphic src="https://st.ilfattoquotidiano.it/wp-content/uploads/2016/01/forza-italia-675.jpg"/>
    <p>Siamo agli sgoccioli. I forzisti che per anni si sono riuniti nella <hi rend="#b">sfarzosa sede romana</hi> a San Lorenzo in Lucina hanno le ore contate. Già dai prossimi giorni inizieranno i <hi rend="#b">traslochi</hi> dal quartier generale del partito di <hi rend="#b">Silvio Berlusconi</hi> che dovrà essere liberato entro il primo febbraio. I parlamentari e i dipendenti di Fi quindi dovranno andare a <hi rend="#b">raccogliere i loro oggetti personali</hi>.</p>
    <p>Come gli è stato intimato in una <hi rend="#b">email</hi> inviata ieri a deputati e senatori azzurri da parte dell’ufficio Servizi generali. “A causa delle note <hi rend="#b">difficoltà finanziarie</hi> in cui versa il nostro movimento politico – è scritto nella email – si rende <hi rend="#b">necessario</hi> e <hi rend="#b">improcrastinabile</hi> il rilascio dei locali dove è ubicata la nostra sede nazionale. In previsione di <hi rend="#b">un prossimo trasloco</hi>, invitiamo tutti a <hi rend="#b">ritirare</hi><hi rend="#b">il materiale di proprietà personale</hi> (cartaceo e/o suppellettili…) eventualmente lasciato presso gli uffici”.</p>
    <p>Bisognerà dunque fare gli scatoloni “entro e non oltre <hi rend="#b">il giorno 31 del corrente mese</hi> (data oltre la quale non è possibile garantire la custodia del materiale privato)”.</p>
    <p>Sono finiti i tempi d’oro, quando il partito di Berlusconi poteva permettersi <hi rend="#b">uffici in uno stabile pregiato</hi>, un quartier generale da circa <hi rend="#b">tremila metri quadrati</hi> nel centro storico di Roma al costo di <hi rend="#b">960 mila euro l’anno</hi>. E dubbi su una permanenza dei forzisti erano già venuti quando quell’immobile è finito in un annuncio di un’agenzia immobiliare romana, anche se con “<hi rend="#b">trattativa</hi><hi rend="#b">riservata</hi>”.</p>
    <p>Intanto, sono già iniziate le ricerche per <hi rend="#b">una nuova sede</hi>: la tesoriera del partito <hi rend="#b">Mariarosaria</hi><hi rend="#b">Rossi</hi> che sta cercando di far quadrare i conti (ormai in profondo rosso) di Forza Italia ha già visto <hi rend="#b">tre possibili luoghi</hi> che potrebbero ospitare senatori e deputati. Ma la parola finale spetterà comunque a Silvio Berlusconi. Nel frattempo le <hi rend="#b">riunioni</hi> verranno fatte a <hi rend="#b">palazzo Grazioli</hi>, dove verranno messe disposizione alcune stanze.</p>
    <p>Sono le conseguenze queste di una <hi rend="#b">spending</hi><hi rend="#b">review</hi> che ha portato il partito negli anni scorsi a mettere in <hi rend="#b">cassa integrazione</hi> alcuni dipendenti.</p>
    <p>Di questi ora c’è chi ha trovato un impiego, <hi rend="#b">chi ha fatto causa</hi> all’allora Pdl (ma non ci sono ancora le decisioni dei giudici) e a oggi risultano 67 persone sotto procedura di “<hi rend="#b">licenziamento</hi><hi rend="#b">collettivo</hi>”, più altri cinque che invece sono in “<hi rend="#b">aspettativa</hi>”. Si tratta in quest’ultimo caso di persone con ancora un ruolo istituzionale. Insomma, non è rimasto quasi nulla di quando si inaugurava in pompa magna la sede di San Lorenzo in Lucina.</p>
    <p>Era il <hi rend="#b">settembre del 2013</hi> e a tagliare il filo tricolore, sorridenti, erano in tanti: c’era <hi rend="#b">Denis</hi><hi rend="#b">Verdini</hi>, <hi rend="#b">Maurizio</hi><hi rend="#b">Lupi</hi>, <hi rend="#b">Sandro</hi><hi rend="#b">Bondi</hi>, ma anche <hi rend="#b">Angelino</hi><hi rend="#b">Alfano</hi>, <hi rend="#b">Rocco</hi><hi rend="#b">Crimi</hi>, <hi rend="#b">Renato</hi><hi rend="#b">Brunetta</hi> e <hi rend="#b">Daniela</hi><hi rend="#b">Santanchè</hi>, gli unici tre che sono ancora accanto all’ex premier.</p>
    <p>E come la sede, anche il partito nel frattempo si è andato <hi rend="#b">sgretolando</hi>. Alfano non è più il “delfino” e Verdini non fa più da trait d’union per il Patto del Nazareno. Adesso sembra di essere davvero alle battute finali.</p>
    <p>
      <hi rend="#b">Da il Fatto Quotidiano del 22/01/2016</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>