<doc sitename="Il Fatto Quotidiano" title="Fininvest, Berlusconi si stacca cedola da 60 milioni. Per Marina e Piersilvio assegni da 7 e 10 milioni - Il Fatto Quotidiano" author="F Q" date="2016-03-15" url="http://www.ilfattoquotidiano.it/2016/03/15/fininvest-berlusconi-si-stacca-cedola-da-60-milioni-per-marina-e-piersilvio-assegni-da-7-e-10-milioni/2547565/" hostname="ilfattoquotidiano.it" description="L’anno dopo il ritorno all’utile di Fininvest, per quanto contenuto, la famiglia Berlusconi ne ha approfittato per staccarsi una nuova maxi cedola: 77 milioni di euro, di cui 60 finiti sui conti dell’ex Cavaliere. A riferirlo è Il Sole 24 Ore, che dà conto di come poco prima di Natale le holding della dinastia di Arcore, …" categories="Numeri &amp; News" tags="Fininvest;Marina Berlusconi;Mondadori;Pier Silvio Berlusconi;Silvio Berlusconi" fingerprint="ece5921d30764747">
  <main>
    <head rend="h1">Fininvest, Berlusconi si stacca cedola da 60 milioni. Per Marina e Piersilvio assegni da 7 e 10 milioni</head>
    <graphic src="https://st.ilfattoquotidiano.it/wp-content/uploads/2016/03/berlusconi-675.jpg"/>
    <p>L’anno dopo il ritorno all’utile di <hi rend="#b">Fininvest</hi>, per quanto contenuto, la famiglia <hi rend="#b">Berlusconi</hi> ne ha approfittato per staccarsi una nuova maxi <hi rend="#b">cedola</hi>: 77 milioni di euro, di cui 60 finiti sui conti dell’ex Cavaliere. A riferirlo è <hi rend="#i">Il Sole 24 Ore</hi>, che dà conto di come poco prima di Natale le holding della dinastia di Arcore, attraverso le quali l’ex premier detiene il 60% del gruppo di via Paleocapa e i figli di primo letto <hi rend="#b">Marina</hi> e <hi rend="#b">Piersilvio</hi> ne controllano il 7,65% ciascuno, abbiano dato il via libera allo stacco dell’assegno. Che comprende non solo i <hi rend="#b">profitti</hi><hi rend="#b">2014</hi>, interamente distribuiti agli azionisti, ma anche una quota di <hi rend="#b">riserve</hi> disponibili.</p>
    <p>La famiglia del resto non è rimasta a secco nemmeno negli <ref target="http://www.ilfattoquotidiano.it/2014/06/26/fininvest-in-rosso-per-428-milioni-nel-2013-pesa-il-lodo-mondadori/1041532/">anni peggiori, quelli del profondo rosso del Biscione</ref> a causa delle difficoltà delle controllate <hi rend="#b">Mediaset</hi>, <hi rend="#b">Milan</hi> e<hi rend="#b"> Mondadori</hi>, che avevano smesso di girare dividendi alla casa madre, e delle conseguenze del <hi rend="#b">Lodo Mondadori</hi>. All’inizio del 2015, per esempio, <ref target="http://www.ilfattoquotidiano.it/2015/02/18/fininvest-berlusconi-raschia-fondo-barile-si-stacca-cedola-815-milioni/1435926/">i Berlusconi hanno incassato un dividendo straordinario ancora più corposo, pari a 81,5 milioni</ref>, attingendo in quel caso interamente alle riserve disponibili delle sue casseforti a corto di liquidità.</p>
    <p>Nel 2014 Fininvest ha invece registrato un utile netto di 9,9 milioni e le <hi rend="#b">Holding Italiana Prima</hi>, <hi rend="#b">Seconda</hi>, <hi rend="#b">Terza</hi> e <hi rend="#b">Ottava</hi>, quelle che fanno capo direttamente a Berlusconi senior, hanno generato <hi rend="#b">profitti</hi> per 52,8 milioni, di cui 17,7 arrivati dalla Ottava che detiene anche partecipazioni in <hi rend="#b">Immobiliare Dueville</hi> e <hi rend="#b">Immobiliare Milanodue</hi>. Il leader di <hi rend="#b">Forza Italia</hi> ha incassato la somma fino all’ultimo euro, sommandoci inoltre 7 milioni di riserve. Alla presidente di Mondadori, Marina Berlusconi, sono andati invece 7 milioni in tutto, pari all’utile della <hi rend="#b">Holding Italiana Quarta</hi> che è di sua proprietà. Il fratello Piersilvio ha ricevuto poi ben 10 milioni.</p>
    <p>Sono rimasti finora a bocca asciutta i figli di secondo letto di Berlusconi, <hi rend="#b">Barbara</hi>, <hi rend="#b">Eleonora</hi> e <hi rend="#b">Luigi</hi>, a cui fa capo la <hi rend="#b">Holding Italiana Quattordicesima</hi>. La società, che controlla il 21% di Fininvest, ha posticipato la chiusura del bilancio dal 30 settembre al 31 dicembre e non ha ancora deliberato sui dividendi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>