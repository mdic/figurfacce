<doc sitename="Il Fatto Quotidiano" title="Governo Renzi, il più giovane e rosa, ma anche il meno rispettoso del Parlamento - Il Fatto Quotidiano" author="Antonio Pitoni" date="2015-02-18" url="http://www.ilfattoquotidiano.it/2015/02/18/governo-renzi-giovane-rosa-meno-rispettoso-parlamento/1436429/" hostname="ilfattoquotidiano.it" description="Da Silvio Berlusconi a Matteo Renzi, passando per Mario Monti e Enrico Letta. Quattro esecutivi in due legislature segnate dalla recessione, dal crollo dei consumi e dall’impennata della disoccupazione. E’ lo scenario con cui, tra mille difficoltà, ha dovuto fare i conti “Il governo al tempo della crisi”, titolo e fotografia dell’ultimo minidossier messo a …" categories="Governo" tags="Enrico Letta;Mario Monti;Matteo Renzi;Openpolis;Silvio Berlusconi" fingerprint="3cf99a745e0f8324">
  <main>
    <head rend="h1">Governo Renzi, il più giovane e rosa, ma anche il meno rispettoso del Parlamento</head>
    <graphic src="https://st.ilfattoquotidiano.it/wp-content/uploads/2015/02/coppia675.jpg"/>
    <p>Da <hi rend="#b">Silvio Berlusconi a Matteo Renzi</hi>, passando per <hi rend="#b">Mario Monti e Enrico Letta</hi>. <hi rend="#b">Quattro esecutivi</hi> in due legislature segnate dalla recessione, dal crollo dei consumi e dall’impennata della disoccupazione. E’ lo scenario con cui, tra mille difficoltà, ha dovuto fare i conti <hi rend="#b">“Il governo al tempo della crisi”</hi>, titolo e fotografia dell’ultimo<ref target="http://blog.openpolis.it/2015/02/17/pubblicato-il-minidossier-il-governo-al-tempo-della-crisi/"> minidossier messo a punto dall’associazione Openpolis</ref>, che ha passato in rassegna agenda, numeri e composizione delle squadre degli ultimi quattro presidenti del Consiglio. Ricavandone molti elementi curiosi.</p>
    <p><hi rend="#b">LARGO AI GIOVANI </hi> Il primo banco di prova è stato, per tutti, la <hi rend="#b">formazione</hi> dei rispettivi <hi rend="#b">governi</hi>. «La cui composizione è stata utilizzata in tutti e quattro i casi analizzati per dare un messaggio chiaro di <hi rend="#b">discontinuità</hi> con il passato», si legge nel rapporto. Il primo dato che salta agli occhi è quello della <hi rend="#b">consistenza numerica</hi>. Dai <hi rend="#b">68</hi> componenti (25 ministri, 5 vice ministri e 38 sottosegretari) dell’ultimo governo Berlusconi, si è scesi ai <hi rend="#b">48</hi> (19, 2, 27) dell’esecutivo Monti, per poi salire di nuovo a <hi rend="#b">63</hi> (22,9, 32) con Letta e assestarsi a <hi rend="#b">61</hi> (16, 9, 36) con la squadra allestita da <hi rend="#b">Renzi</hi>. In totale<hi rend="#b"> 240 tra ministri, vice e sottosegretari</hi> si sono dati il cambio ai vertici dei palazzi del governo. Quanto alle <hi rend="#b">differenze di genere</hi>, solo Renzi, al momento del suo insediamento, ha <hi rend="#b">suddiviso equamente le 16 poltrone</hi> ministeriali della sua squadra: <hi rend="#b">8 uomini e 8 donne</hi>. <hi rend="#b">Azzerando</hi> però la presenza rosa tra i <hi rend="#b">viceministri</hi> (9, tutti uomini) e abbassandola al 25% tra i <hi rend="#b">sottosegretari</hi> (27 uomini e 9 donne). Certamente <hi rend="#b">meglio</hi> dei suoi predecessori. Da Berlusconi (19 ministri, 5 vice e 32 sottosegretari uomini; 6 ministri, zero vice e 2 sottosegretari donne), a Monti (16 ministri, 2 vice e 24 sottosegretari uomini; 3 ministri, zero vice e 3 sottosegretari donne) passando per Letta (15 ministri, 8 vice e 24 sottosegretari uomini; 7 ministri 1 vice e 8 sottosegretari donne). In totale, nei<hi rend="#b"> quattro governi</hi>, si sono avvicendati 82 ministri (58 uomini e 24 donne), 25 vice ministri (24 uomini e 1 donna) e 133 sottosegretari (111 uomini e 22 donne). Anche sul fronte delle <hi rend="#b">deleghe</hi>, l’esecutivo Renzi si conferma il più rosa. Con 5 ministeri con portafoglio affidati a <hi rend="#b">ministri donna</hi>: Esteri (Federica Mogherini, poi nominata eurocommissario e sostituita da Paolo Gentiloni), Difesa (<hi rend="#b">Roberta Pinotti)</hi>, Istruzione (<hi rend="#b">Stefania Giannini</hi>), Salute (<hi rend="#b">Beatrice Lorenzin</hi>) e Sviluppo economico (<hi rend="#b">Federica Guidi)</hi>. E 3 ministeri senza portafoglio: Riforme (<hi rend="#b">Maria Elena Boschi</hi>), Pubblica amministrazione (<hi rend="#b">Marianna Madia</hi>) e Affari Regionali (<hi rend="#b">Maria Carmela Lanzetta</hi>, dimessa). Altro <hi rend="#b">record</hi> stabilito da <hi rend="#b">Renzi</hi> è quello del <hi rend="#b">governo più giovane</hi>. Con un’<hi rend="#b">età media di 48 anni</hi> la sua squadra precede quelle di <hi rend="#b">Berlusconi (52 anni</hi>) e di <hi rend="#b">Letta (53)</hi>. Tutti e tre gli esecutivi si collocano comunque al di sotto della <hi rend="#b">media dei governi italiani (56 anni)</hi>. Ad eccezione dell’e<hi rend="#b">secutivo Monti, che con i suoi 64 anni di media</hi> la oltrepassa largamente. Quanto ai <hi rend="#b">ministri under 40,</hi> Renzi eguaglia Berlusconi (3-3), battendo Letta (solo 1) e Monti (zero).</p>
    <p><hi rend="#b">QUESTIONE DI FIDUCIA </hi> Sul fronte delle maggioranze parlamentari che hanno sostenuto e sostengono i governi delle ultime due legislature «è iniziata una riconfigurazione delle forze politiche e dei partiti protagonisti della II Repubblica che è tutt’ora in corso», spiega il dossier di Openpolis. Una «<hi rend="#b">instabilità</hi>», insomma, che ha avuto «ripercussioni sulla vita del governo». Da un lato «causando la <hi rend="#b">caduta</hi> del Berlusconi IV» dall’altro impedendo a tutte le forze in campo «di avere una propria maggioranza parlamentare». Risultato: «E’ iniziata la <hi rend="#b">stagione delle larghe intese</hi>». L’alleanza tra Pdl e Lega è stata, del resto, l’ultima maggioranza omogenea a sorreggere un esecutivo (Berlusconi IV). Il <hi rend="#b">quadro è cambiato radicalmente</hi> a partire dal governo Monti (sostenuto da Pdl, Pd, Udc e Fli). Una sorta di <hi rend="#b">Grosse Koalition</hi> ripetutasi con Letta (Pd, Scelta civica, Udc e Pdl) e Renzi (Pd, Scelta civica e Nuovo centrodestra). Sul fronte della <hi rend="#b">fiducia</hi>, quello del <hi rend="#b">professore è stato il governo votato,</hi> al momento dell’insediamento, dal più ampio numero di parlamentari: 556 deputati e 281 senatori. Seguito da Letta (453 e 233), Renzi (378 e 169) e Berlusconi (335 e 173). Con la piccola notazione che il Cavaliere ottenne 4 voti in più dell’attuale premier al Senato. Quanto agli <hi rend="#b">incarichi di governo</hi> e <hi rend="#b">sottogoverno</hi>, con <hi rend="#b">tre presenze in quattro esecutivi,</hi> guidano la classifica<hi rend="#b"> Angelino Alfano</hi> (Ncd) alla Giustizia con Berlusconi, poi vice premier e agli Interni con Letta e infine ancora al Viminale con Renzi; <hi rend="#b">Luigi Casero</hi> (Ncd) sottosegretario all’Economia con Berlusconi e Letta e vice ministro, sempre all’Economia, con Renzi; <hi rend="#b">Claudio De Vincenti</hi> (Pd) sottosegretario allo Sviluppo economico con Monti, Letta e Renzi. Se quello guidato da Monti è stato il <hi rend="#b">governo più tecnico</hi> (con 13 ministeri affidati ad esperti non politici), l’esecutivo Berlusconi si pone sull’altro estremo del confronto: un solo tecnico (Fazio alla Salute). In mezzo, alla pari con tre tecnici a testa, Letta (Saccomanni all’Economia, Cancellieri alla Giustizia e Giovannini al Lavoro) e Renzi (Padoan all’Economia, Guidi allo Sviluppo economico e Poletti alle Politiche sociali).</p>
    <p><hi rend="#b">GOVERNO VERSUS PARLAMENTO</hi> Le larghe intese, giustificate dalla congiuntura emergenziale che ha segnato le ultime due legislature, hanno consegnato progressivamente al governo una centralità sempre più ampia e marcata. Di fatto si è assistito alla «<hi rend="#b">ridefinizione dei rapporti</hi> fra istituzioni, <hi rend="#b">forzando</hi> non poco l’<hi rend="#b">equilibrio sancito dalla Costituzione</hi>». Una circostanza, sottolinea il dossier di Openpolis, che si documenta principalmente sul piano della <hi rend="#b">produzione legislativa</hi>. Con «l’80% delle <hi rend="#b">leggi di iniziativa governativa</hi> e solo il 20% di <hi rend="#b">iniziativa parlamentare</hi>» nel periodo preso in esame. Non solo: se «oltre il 30% di tutte le proposte del governo diventa legge» <hi rend="#b">quelle del Parlamento</hi> «non raggiungono <hi rend="#b">neppure un misero 1%</hi>». In particolare, il 33,74% delle proposte presentate dall’ultimo governo Berlusconi è diventato legge, il 33,62% con Monti, il 32,32% con Letta e il 23,31% con Renzi. Se poi l’<hi rend="#b">iniziativa</hi> è dell’<hi rend="#b">esecutivo</hi>, ci vogliono <hi rend="#b">mediamente 112 giorni</hi> perché il provvedimento veda la luce. Mentre se la proposta arriva dalle <hi rend="#b">Camere</hi> la <hi rend="#b">media del procedimento sale a 337 giorni</hi>, <hi rend="#b">praticamente il triplo.</hi> Un risultato che il governo è riuscito ad ottenere ricorrendo «sempre <hi rend="#b">maggiormente</hi>» allo strumento del <hi rend="#b">voto di fiducia</hi>, diventato di fatto un «metodo consolidato per compattare la maggioranza e restringere il dibattito d’Aula». Il <hi rend="#b">rapporto fra leggi approvate e fiducie richieste</hi> «ha raggiunto nuove vette con gli esecutivi Monti e Renzi, entrambi intorno al 45%». In valori assoluti, <hi rend="#b">la fiducia è stata chiesta 45 volte</hi> (con un’incidenza del 16,42%) con il governo <hi rend="#b">Berlusconi</hi>, 51 (45,13%) con <hi rend="#b">Monti</hi>, 10 (27,78%) con <hi rend="#b">Letta</hi> e, finora, 30 (44,78%) con <hi rend="#b">Renzi</hi> premier. Poi c’è la questione degli <hi rend="#b">atti di controllo parlamentare (interrogazioni e interpellanze)</hi> sull’attività del governo. Ma <hi rend="#b">solo il 35,12% dei quesiti</hi> proposti da deputati e senatori (22.477 su 64.005), se si considerano gli ultimi quattro esecutivi, ha trovato <hi rend="#b">risposta</hi>. Una percentuale che <hi rend="#b">crolla addirittura al 24,72% con il governo Renzi</hi> (39,33% con Berlusconi, 29,33% con Monti e 40,37% con Letta). Resta una domanda. «<hi rend="#b">Di che si occupa il Parlamento</hi>?», si chiede <hi rend="#b">Openpolis</hi> nel suo dossier. La conclusione fotografa un’agenda parlamentare «fortemente influenzata» da quella del governo. «Esecutivo dopo esecutivo le <hi rend="#b">priorità imposte dal premier</hi> hanno notevolmente <hi rend="#b">marcato</hi> il <hi rend="#b">calendario dei lavori di Camera e Senato</hi>».</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>