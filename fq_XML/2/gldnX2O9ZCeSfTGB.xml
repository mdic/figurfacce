<doc sitename="Il Fatto Quotidiano" title="Rai, la lottizzazione continua con i due vicedirettori generali: uno renziano l'altro centrista - Il Fatto Quotidiano" author="F Q" date="2015-08-06" url="http://www.ilfattoquotidiano.it/2015/08/06/rai-la-lottizzazione-continua-con-due-vicedirettori-generali-uno-renziano-laltro-centrista/1938023/" hostname="ilfattoquotidiano.it" description="Il Patto del Nazareno risorge in viale Mazzini. O nella “palude” di viale Mazzini, come la chiama il direttore di Repubblica Ezio Mauro, secondo cui quello che è andato in scena in questi giorni è “solo una lottizzazione asfittica, che imprigiona quel che può della televisione pubblica, rinunciando a governarla”. Oggi il nuovo consiglio d’amministrazione …" categories="Politica" tags="Gianni Letta;Matteo Renzi;Patto del Nazareno;Rai;Silvio Berlusconi" fingerprint="e9a22f70680eb3f1">
  <main>
    <head rend="h1">Rai, la lottizzazione continua con i due vicedirettori generali: uno renziano l’altro centrista</head>
    <graphic src="https://st.ilfattoquotidiano.it/wp-content/uploads/2015/08/esclusivo-675.jpg"/>
    <p>Il <hi rend="#b">Patto del Nazareno</hi> risorge in viale Mazzini. O nella “<hi rend="#b">palude</hi>” di viale Mazzini, come la chiama il direttore di <hi rend="#i">Repubblica</hi><hi rend="#b">Ezio Mauro</hi>, secondo cui quello che è andato in scena in questi giorni è “solo una <hi rend="#b">lottizzazione</hi> asfittica, che imprigiona quel che può della televisione pubblica, rinunciando a governarla”. Oggi il nuovo consiglio d’amministrazione (che continua ad avere il problema dei quattro pensionati che non possono ricevere lo stipendio) ha nominato ufficialmente direttore generale l’ex manager Mtv e La7 <hi rend="#b">Antonio Campo Dall’Orto. </hi>Nel primo pomeriggio ilfattoquotidiano.it lo ha trovato a pranzo con la presidente Maggioni: “No comment”, la risposta di entrambi. I due hanno ottenuto l’accordo della maggioranza e dei berlusconiani. Critici i 5 Stelle, soprattutto per l’ex direttrice di <hi rend="#b">Rainews</hi> contro cui in passato avevano già polemizzato per la partecipazione al Bilderberg: “Ci sarebbe da domandarsi quali poteri occulti abbiano spinto Maggioni fino alla presidenza della Rai, quello che è certo è che non è stato il merito”, si legge in un posto sul blog di <hi rend="#b">Beppe Grillo</hi> a firma Massimo Lafranconi.</p>
    <hi rend="#b">video di Manolo Lanaro e David Perluigi</hi>
    <p>Quella che si è siglata in queste ore è però soprattutto la ritrovata intesa tra Renzi e Berlusconi che è stata siglata attorno a<hi rend="#b">Monica Maggioni</hi>. Il <ref target="http://www.ilfattoquotidiano.it/2015/08/05/rai-azionisti-monica-maggioni-presidente-fortis-consigliere-renzi-lottizzazione-premiata-competenza/1934936/">neo presidente Rai</ref> era nella rosa dei nomi graditi a <hi rend="#b">Matteo Renzi</hi>, ma di sicuro non la prima scelta. Il premier – ricostruisce <hi rend="#i">il Messaggero</hi> – avrebbe preferito <hi rend="#b">Simona Ercolani</hi>, considerata astro nascente del settore televisivo o<hi rend="#b"> Antonella Mansi</hi>, ex Mps e numero due di Confindustria. In alternativa,<hi rend="#b"> Marcella Panucci</hi>, direttore generale di Confindustria. Ma per evitare che la trattativa si prolungasse fino a settembre e che i nomi venissero bloccati in vigilanza, si è deciso di puntare su Maggioni, figura di mediazione gradita a <hi rend="#b">Silvio Berlusconi</hi> e soprattutto a <hi rend="#b">Gianni Letta</hi>. Ma il nuovo asse con l’ex Cavaliere – rotto durante l’elezione di Mattarella – può tornare utile a Renzi soprattutto in vista della riforma costituzionale e di quella del Senato in cantiere per settembre, in modo da evitare i possibili agguati della minoranza dem.</p>
    <p>La svolta che ha portato Monica Maggioni al vertice di viale Mazzini è arrivata dopo una telefonata all’ora di pranzo con l’ex premier e il suo braccio destro. L’inviata era fortemente voluta dai forzisti e ha raccolto l’apprezzamento anche di <hi rend="#b">Luigi Fierro</hi> e del ministro degli Esteri <hi rend="#b">Paolo Gentiloni</hi>. Ma l’accordo tra Renzi e Berlusconi sulla Maggioni è l’apripista per un’altra intesa: quella su due<hi rend="#b"> vicedirettori generali</hi> interni che dovranno aiutare il futuro direttore generale <hi rend="#b">Antonio Campo Dall’Orto</hi>.</p>
    <p>Insomma, altro che “via i partiti dalla Rai” come annunciava il premier in tv quando era sindaco di Firenze. Da premier, Renzi è in prima linea per la spartizione delle cariche in viale Mazzini. E sui social network non perdono l’occasione per rinfrescargli la memoria. Il primo dei due vicedirettori – anticipano <hi rend="#i">il Messaggero</hi> e <hi rend="#i">la Repubblica</hi> – sarà il fedelissimo renziano,<hi rend="#b"> De Siervo</hi>, sotto il cui controllo andranno la parte corporate e le società controllate. Il secondo sarà il centrista e uomo Rai per eccellenza <hi rend="#b">Giancarlo Leone</hi>, a cui spetterà curare i contenuti, e tagliare il numero dei talk-show.</p>
    <p>Le due nomine potrebbero arrivare a settembre. Quando dovranno essere scelti il nuovo direttore di Raiuno e di Rainews 24, lasciata scoperta dalla Maggioni. Qui potrebbe arrivare l’inviata di guerra <hi rend="#b">Lucia Goracci</hi>, esperta di questioni internazionali. Poi ci sarà la partita cruciale dei tg generalisti. A sostituire <hi rend="#b">Bianca Berlinguer</hi> al Tg3 potrebbe arrivare l’attuale vicedirettore della rete, <hi rend="#b">Luca Mazzà</hi> o il conduttore di Lineanotte <hi rend="#b">Maurizio Mannoni</hi>. Al Tg2 <hi rend="#b">Andrea Covotta</hi> potrebbe sostituire <hi rend="#b">Marcello Masi</hi>.</p>
    <p>Ma l’obiettivo di Campo Dall’Orto e Maggioni è quello di accelerare sul processo di accorpamento delle testate giornalistiche che è già iniziato sotto la guida di <hi rend="#b">Luigi Gubitosi</hi>. E arrivare così a un’unica contenitore informativo della Rai e dunque a un solo direttore unico. Il primo step di questo processo prevede però la nascita di due testate. La prima composta da Tg1, Tg2 e Raiparlamento che potrebbe andare a <hi rend="#b">Mario Orfeo</hi> che ha avuto il merito di ridare prestigio al Tg1. La seconda comprende Tg3, Rainews e il web che potrebbe essere affidata proprio alla Goracci.</p>
    <p>A capo di tutta l’informazione Rai verrà messo un “papa straniero”. Si parla già – anticipa Repubblica – del direttore de la Stampa, <hi rend="#b">Mario Calabresi</hi> o dell’attuale direttrice di Sky Tg24, <hi rend="#b">Sarah Varetto</hi>. La tabella di marcia di viale Mazzini è in linea con i principi della <ref target="http://www.ilfattoquotidiano.it/2015/07/30/riforma-rai-i-verdiniani-disertano-e-votano-contro-il-governo-va-sotto-al-senato-su-revisione-del-canone/1921406/"> riforma Rai di cui si riparlerà a settembre</ref> e che darà la delega al governo per riscrivere il testo unico della Tlc e avviare la cancellazione della Gasparri. A ottobre, invece, verrà approvata la nuova governance e il dg Campo Dall’Orto avrà poteri da amministratore delegato. “In quel momento di fatto il cda e il presidente conteranno poco o nulla, a comandare davvero sarà un nostro uomo”, confida un renziano a </p>
    <p><hi rend="#i">il Messaggero</hi>.</p>
    <code>
      <p>Mi promise mari e monti. Mi regalò un atlante <ref target="https://twitter.com/hashtag/Renzi?src=hash">#Renzi</ref><ref target="https://twitter.com/hashtag/Rai?src=hash">#Rai</ref><ref target="http://t.co/axUrxZCh4m">pic.twitter.com/axUrxZCh4m</ref></p>
      <p>— Gisella Ruccia (@gisellaruccia) <ref target="https://twitter.com/gisellaruccia/status/628979760744517632">5 Agosto 2015</ref></p>
    </code>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>