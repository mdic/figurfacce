<doc sitename="Il Fatto Quotidiano" title="Matrimoni gay, base FI più favorevole di quella Pd. Scalfarotto: &quot;Molti cattolici&quot; - Il Fatto Quotidiano" author="Franz Baraggino" date="2014-10-13" url="http://www.ilfattoquotidiano.it/2014/10/13/matrimoni-gay-base-fi-piu-favorevole-di-quella-pd-scalfarotto-molti-cattolici/1154015/" hostname="ilfattoquotidiano.it" description="Il 64 per cento degli elettori di Forza Italia è favorevole ai matrimoni gay. Nel Pd lo è appena il 56 per cento. È quanto emerso dal sondaggio di Demos sul ‘Gradimento politico di Renzi’ per il quotidiano La Repubblica. Meglio fanno solo Sel e il resto della sinistra extraparlamentare, con il 74% di favorevoli, …" categories="Politica" tags="Daniela Santanchè;Diritti Civili;Diritti Gay;Forza Italia;Gay;Ivan Scalfarotto;Lgbtqi;Matrimoni Gay;PD;Silvio Berlusconi;Unioni Civili;Vladimir Luxuria" fingerprint="ac8e2602f9a6010c">
  <main>
    <head rend="h1">Matrimoni gay, base FI più favorevole di quella Pd. Scalfarotto: “Molti cattolici”</head>
    <graphic src="https://st.ilfattoquotidiano.it/wp-content/uploads/2014/08/matrimoni-gay-640.jpg" alt="Matrimoni Gay"/>
    <p>Il 64 per cento degli elettori di <hi rend="#b">Forza Italia</hi> è favorevole ai matrimoni gay. Nel <hi rend="#b">Pd</hi> lo è appena il 56 per cento. È quanto emerso dal sondaggio di <hi rend="#b">Demos</hi> sul ‘Gradimento politico di Renzi’ per il quotidiano <hi rend="#i">La Repubblica</hi>. Meglio fanno solo <hi rend="#b">Sel</hi> e il resto della sinistra extraparlamentare, con il 74% di favorevoli, e il <hi rend="#b">Movimento 5 stelle</hi>, con il 72 per cento. <hi rend="#b">Lega Nord</hi> e <hi rend="#b">Fratelli d’Italia</hi> si fermano al 30, con un 15 per cento di elettori che dichiara di non saper scegliere. Fanalino di coda rimangono i centristi di <hi rend="#b">Ncd</hi> e <hi rend="#b">Udc</hi>, con il 92 per cento di contrari ai matrimonio per le persone dello stesso sesso.</p>
    <p>E proprio lo spostamento dell’elettorato cattolico spiegherebbe il sorpasso della base forzista sul fronte dei diritti civili. “Nel Pd esiste probabilmente una <hi rend="#b">presenza cattolica ampia</hi> che può giustificare questo dato”, commenta il democrat <hi rend="#b">Ivan Scalfarotto</hi>, che su Forza Italia aggiunge: “Loro hanno perso una parte, quelli di Alfano, che sono tra i più sfavorevoli”. Una “parte” che ora si trova nella maggioranza di governo guidata dal segretario del Pd Renzi. “Il Pd guidato da Renzi ha un consenso che supera il 40%. Con una platea che è tre volte quella di Forza Italia, non è un dato di cui stupirci”, continua. Un’analisi, questa di Scalfarotto, confortata dal<hi rend="#b"> dato generale</hi>, che vede il totale degli elettori italiani favorevoli per il 55%, percentuale che coincide con la posizione espressa dagli elettori democratici. “Non posso che rallegrarmi per il dato su Forza Italia, e non dobbiamo stupirci, questa è la tendenza in tutti i grandi partiti del centrodestra europeo”, chiude Scalfarotto, e sul 42% di contrari nella base del Pd aggiunge: “Sono comunque una minoranza”.</p>
    <p>E in minoranza, parliamo però di Forza Italia, sembra trovarsi <hi rend="#b">Daniela Santanchè</hi>. “Io rimango della mia idea: sì a una legge che tuteli i diritti, ma il matrimonio rimane quello tra uomo e donna. E sulle <hi rend="#b">adozioni</hi>, se necessario, darò battaglia: i minori non devono subire le decisioni degli adulti”. Ma un segnale che il partito di <hi rend="#b">Berlusconi</hi> non è indifferente ai tempi che cambiano è la recente istituzione di un <hi rend="#b">dipartimento per i diritti civili</hi> guidato da <hi rend="#b">Mara Carfagna</hi>. “Ci dirà lei come la pensano gli eletti di Forza Italia, io non lo so”, spiega la Santanchè, certa che i suoi saranno capaci di fare una sintesi. “Non possono decidere sindaci e magistrati, noi politici <hi rend="#b">non possiamo fare gli struzzi</hi> e il vuoto normativo va colmato”. E Berlusconi come la pensa? “Non ho mai parlato con lui di questi temi, ce lo dirà lui, spero”. Questo proprio nelle ore in cui <ref target="http://www.ilfattoquotidiano.it/2014/10/13/vladimir-luxuria-da-berlusconi-ad-arcore-per-parlare-di-nozze-gay/1153616/">ad Arcore si attende l’arrivo di Vladimir Luxuria</ref>, ospite del Cavaliere dopo che <hi rend="#b">Francesca Pascale</hi> era stata ospite di Luxuria al Gay Village di Roma. “Se l’ha invitata avrà i suoi motivi”, commenta Daniela Santanchè, che rilancia: “Finché non invita il traditore <hi rend="#b">Angelino Alfano</hi> va tutto bene”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>