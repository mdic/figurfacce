<doc sitename="Il Fatto Quotidiano" title="Berlusconi &quot;indomito combattente&quot;, il necrologio di Carlo De Benedetti per l'avversario della guerra di Segrate - Il Fatto Quotidiano" author="F Q" date="2023-06-14" url="https://www.ilfattoquotidiano.it/2023/06/14/berlusconi-indomito-combattente-il-necrologio-di-carlo-de-benedetti-per-lavversario-della-guerra-di-segrate/7193691/" hostname="ilfattoquotidiano.it" description="Anche Carlo De Benedetti concede ‘l’onore delle armi’ a Silvio Berlusconi. Lo storico rivale nel campo dell’editoria, dai tempi dello scontro giudiziario per l’acquisizione della Mondadori fino all’opposizione a Forza Italia che ha caratterizzato la linea editoriale ai tempi della sua Repubblica, ha infatti definito il fondatore di Mediaset un “indomito combattente” in un breve …" categories="Politica" tags="Carlo De Benedetti;Silvio Berlusconi" fingerprint="58acb43c792f4611">
  <main>
    <head rend="h1">Berlusconi “indomito combattente”, il necrologio di Carlo De Benedetti per l’avversario della guerra di Segrate</head>
    <graphic src="https://st.ilfattoquotidiano.it/wp-content/uploads/2023/06/14/carlo-de-benedetti-690x362.jpg"/>
    <p>Anche <hi rend="#b">Carlo De Benedetti</hi> concede ‘l’onore delle armi’ a <hi rend="#b">Silvio Berlusconi</hi>. Lo storico rivale nel campo dell’editoria, dai tempi dello scontro giudiziario per l’acquisizione della <hi rend="#b">Mondadori</hi> fino all’opposizione a <hi rend="#b">Forza Italia</hi> che ha caratterizzato la linea editoriale ai tempi della sua <hi rend="#i">Repubblica</hi>, ha infatti definito il fondatore di <hi rend="#b">Mediaset</hi> un <hi rend="#b">“indomito combattente”</hi> in un breve <hi rend="#b">necrologio</hi> pubblicato mercoledì mattina sul <hi rend="#i">Corriere della Sera</hi>. Parole che, dopo la morte del leader forzista, sanciscono la fine di una battaglia che ebbe inizio per il controllo delle quote di maggioranza della Mondadori tra la <hi rend="#b">Fininvest</hi> di Berlusconi e la <hi rend="#b">Cir</hi> di De Benedetti.</p>
    <p>Tra i messaggi di cordoglio anche oggi se ne ritrovano di molti e provenienti da diversi ambienti della politica, dello spettacolo e dell’imprenditoria in particolar modo. Si va dai dipendenti di <hi rend="#b">Villa Certosa</hi>, la sua residenza in Sardegna, a <hi rend="#b">Lino Banfi</hi> che ricorderà “con orgoglio la nostra cinquantennale amicizia”, da <hi rend="#b">John e Lapo Elkann</hi> a <hi rend="#b">Luca Cordero di Montezemolo</hi>, dai <hi rend="#b">Cavalieri del lavoro</hi> alla <hi rend="#b">Fieg</hi>. Lo ricorda anche <hi rend="#b">Tarak Ben Ammar</hi> con <hi rend="#b">Andrea Goretti</hi> e i dipendenti di <hi rend="#i">Prima Tv</hi> e <hi rend="#i">Eagle Pictures</hi> come “imprenditore, statista, ma soprattutto grande uomo”.</p>
    <p>Non mancano i messaggi istituzionali. <hi rend="#b">Matteo Salvini</hi>, insieme alla compagna <hi rend="#b">Francesca Verdini</hi>, lo definisce “un amico insostituibile”. Il vicepremier e segretario della Lega manda un abbraccio ai figli “a Marta e a tutta la comunità di Forza Italia”. Il presidente del Senato <hi rend="#b">Ignazio La Russa</hi> con la famiglia lo ricorda come “un grande protagonista della storia italiana” e <hi rend="#b">Antonio Tajani</hi>, coordinatore di Forza Italia e ministro degli Esteri sottolinea l’importanza avuta da Berlusconi in politica estera. “Con il suo impegno a livello internazionale anche da ministro degli Esteri, Berlusconi ha segnato la storia della nostra politica estera, rafforzando il ruolo dell’Italia nel mondo, in particolare nelle relazioni transatlantiche, in Europa e ambito G7”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>