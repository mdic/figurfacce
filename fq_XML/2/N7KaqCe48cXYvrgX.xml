<doc sitename="Il Fatto Quotidiano" title="Referendum 4 dicembre, un anno dopo: la &quot;catastrofe&quot; annunciata da Renzi con la vittoria del No? È l'implosione del 'suo' Pd - Il Fatto Quotidiano" author="Manolo Lanaro e Alberto Sofia" date="2017-12-03" url="https://www.ilfattoquotidiano.it/2017/12/03/referendum-4-dicembre-un-anno-dopo-la-catastrofe-annunciata-da-renzi-con-la-vittoria-del-no-e-limplosione-del-suo-pd/4016975/" hostname="ilfattoquotidiano.it" description="C’era chi evocava profezie apocalittiche, la catastrofe politica, la recessione. Ineluttabile, l’ora dell’Armageddon sarebbe arrivata, se avesse vinto il “No” al referendum costituzionale del 4 dicembre 2016, il giorno del giudizio in salsa renziana. Un anno dopo quel verdetto, bastano archivi e pagine di giornale per ricordare: investitori in fuga e crollo degli investimenti, banche a rischio collasso, Pil in picchiata, dicevano. E tracolli …" categories="Politica" tags="Gianni Cuperlo;Matteo Renzi;Matteo Richetti;PD;Referendum Costituzionale 2016;Silvio Berlusconi" fingerprint="25deb872493e808c">
  <main>
    <head rend="h1">Referendum 4 dicembre, un anno dopo: la “catastrofe” annunciata da Renzi con la vittoria del No? È l’implosione del ‘suo’ Pd</head>
    <graphic src="https://st.ilfattoquotidiano.it/wp-content/uploads/2016/12/renzi-vota-675.jpg"/>
    <p>C’era chi evocava <hi rend="#b">profezie</hi><hi rend="#b">apocalittiche</hi>, la catastrofe politica, la <hi rend="#b">recessione</hi>. Ineluttabile, l’ora dell’<hi rend="#b">Armageddon</hi> sarebbe arrivata, se avesse vinto il “No” al <hi rend="#b">referendum</hi><hi rend="#b">costituzionale </hi>del 4 dicembre 2016, il giorno del giudizio in salsa renziana. Un anno dopo quel <hi rend="#b">verdetto</hi>, bastano archivi e pagine di giornale per ricordare: <hi rend="#b">investitori</hi> in fuga e crollo degli investimenti, <hi rend="#b">banche</hi> a rischio collasso, Pil in picchiata, dicevano. E tracolli dell’<hi rend="#b">occupazione</hi>: seicento mila posti di lavoro cancellati, azzardava il <hi rend="#b">Centro studi di Confindustria</hi>. E il fantasma spread? Impazzito pure lui, ancora una volta, quasi un <hi rend="#b">remake</hi> della caduta berlusconiana a <hi rend="#b">Palazzo Chigi</hi>. In pratica, il caos. “Se dite No, dite No per sempre”, terrorizzava gli elettori <hi rend="#b">Matteo Renzi</hi>. “In gioco c’è il futuro dei prossimi 30 anni”, vaneggiava anche la ‘madrina’ della riforma, <hi rend="#b">Maria Elena Boschi</hi>. E ancora: “innovatori” contro “conservatori del no”, per una riforma “attesa sa 70 anni” (dunque, prima ancora dell’entrata in vigore della <hi rend="#b">Costituzione</hi>), era il ritornello scandito dal governo, in piena sovraesposizione mediatica. Una “visibilità abnorme” per il <hi rend="#b">premier-segretario</hi>, denunciarono opposizioni e comitati. Inascoltati. Ma a Renzi non sarebbe bastata nemmeno quella. Né ricatti o <hi rend="#b">fritturine</hi>, né bonus o mancette elettorali. Perché, la sentenza sulla “madre di tutte le battaglie” (Renzi dixit), è arrivata. E puntuale, tra “<hi rend="#b">catastrofe</hi>” (evocata) e <hi rend="#b">innovazione</hi> (presunta), la scelta degli italiani è stata chiara: meglio la “<hi rend="#b">catastrofe</hi>“.</p>
    <p>Dodici mesi sono passati da quella valanga di No alle urne: 60 a 40, smentiti pure i <hi rend="#b">sondaggisti</hi> che raccontavano un Paese diviso, in pieno testa a testa. Il primo anniversario. Ma l’Apocalisse paventata per il<hi rend="#b"> day after</hi>? Nessuna traccia nel Paese. Soltanto nel<hi rend="#b"> Partito democratico</hi>, travolto e spaccato, da quella scissione che sembrava <hi rend="#b">Godot</hi>, poi diventata realtà. Non ci credevano nemmeno <hi rend="#b">Bersani</hi>, D’Alema e <hi rend="#b">Speranza</hi>. “Questa è la nostra casa, ci vogliono le cannonate per mandarci via”, tuonava la <hi rend="#b">Ditta</hi>. Ha finito per traslocare dal <hi rend="#b">Nazareno</hi>. Ora pronta a lasciarsi guidare da <hi rend="#b">Pietro Grasso</hi> – altro (ex) democratico in fuga – , con <hi rend="#b">Sinistra Italiana</hi> e <hi rend="#b">Possibile</hi> di Civati, in vista delle politiche di <hi rend="#b">primavera</hi>. Un capolavoro renziano.</p>
    <p>Non è bastata la personalizzazione all’<hi rend="#b">ex</hi><hi rend="#b">premier</hi> per vincere: “Se perdo, lascio la politica”, amava ripetere. Si vota “per o contro Renzi”, è stato il <hi rend="#b">messaggio</hi> arrivato agli elettori. Poi, non a caso, Renzi ha preferito correggere il <hi rend="#b">tiro</hi>, con i sondaggi interni che già minavano le sue <hi rend="#b">certezze</hi>. E la catastrofe sparì: “Non arriveranno le <hi rend="#b">cavallette</hi> se vincerà il No”, disse solo a ridosso del voto. Una <hi rend="#b">giravolta</hi> che si portò via pure le promesse. Niente addio, né per lui, né per <hi rend="#b">Boschi</hi>, <hi rend="#b">Carbone</hi>, <hi rend="#b">Fedeli</hi> e tutti quelli che l’avevano annunciato. E poi subito dimenticato. “È una questione di <hi rend="#b">serietà</hi>. Se vince il No, andiamo a casa”, erano state le parole dell’allora ministra per le Riforme. È cambiato il <hi rend="#b">governo</hi> – un Renzi bis ma con <hi rend="#b">Gentiloni</hi> al comando – , la legge che portava il suo nome fu bocciata. Ma più che l’Apocalisse, per <hi rend="#b">Boschi</hi> è arrivata la promozione: <hi rend="#b">sottosegretaria alla presidenza del Consiglio</hi> dei ministri. E l’uscita di scena? “<hi rend="#b">Fake News</hi>“, la bollerebbero oggi Renzi e i suoi, per un tema diventato adesso centrale nell’agenda renziana. Ma, a quanto pare, non per tutti: “Le cause della sconfitta al <hi rend="#b">referendum</hi>? Escluderei le fake news. Gli <hi rend="#b">italiani</hi> sanno come e dove informarsi”, è convinto <hi rend="#b">Richetti</hi>, portavoce nazionale Pd. Di fatto, smentendo il suo stesso <hi rend="#b">leader</hi>.</p>
    <p>Eppure di “fake news”, durante la <hi rend="#b">campagna</hi><hi rend="#b">elettorale</hi> referendaria, ne sono girate tante. Proprio come quegli scenari del <hi rend="#b"> Financial Times</hi>, che preconizzavano per l’Italia l’uscita dall’euro e il </p>
    <p><hi rend="#b">default</hi>di otto banche, se avesse vinto il “No”. O come quelle propagandate in</p>
    <p><hi rend="#b">campagna elettorale</hi>dal fronte del “Sì”: “Se si tiene insieme la</p>
    <p>
      <hi rend="#b">riforma</hi>
    </p>
    <p><hi rend="#b">costituzionale</hi>e il superamento delle province abbiamo un risparmio di 1 miliardo di euro”, rivendicò (il 31 maggio 2014) sempre Renzi. Per poi</p>
    <p><hi rend="#b">dimezzare</hi>i (presunti) risparmi. “500 milioni di euro” (novembre 2016). Bufala ripetuta all’unisono con la ministra Boschi. Perché fu la stessa</p>
    <p><hi rend="#b">Ragioneria dello Stato</hi>(28 ottobre 2014) a riportare i conti sulla Terra: appena 49 milioni sarebbe stato il risparmio se avesse vinto il</p>
    <p><hi rend="#b">Sì</hi>, tra il taglio del numero dei</p>
    <p><hi rend="#b">senatori</hi>e delle relative indennità, più altri 8,7 per la chiusura del</p>
    <p><hi rend="#b">Cnel</hi>. Altro sopravvissuto al paventato “</p>
    <p><hi rend="#b">diluvio</hi>“.</p>
    <p>Questione di “<hi rend="#b">serietà</hi>“, dicevano. Per poi preferire, tra ministri e <hi rend="#b">fedelissimi</hi> del segretario dem, la più classica e gattopardesca soluzione: tutto cambi, perché nulla <hi rend="#b">cambi</hi>. E così una nuova poltrona non è sfuggita a nessuno o quasi: confermato pure <hi rend="#b">Luca Lotti</hi>, braccio destro renziano. E, dopo un <hi rend="#b">Congresso lampo</hi>, con in mezzo la scissione, alla fine è tornato pure Renzi, almeno alla guida del Nazareno. Ma se Boschi sembra ora aver rimosso gli <hi rend="#b">annunci</hi> d’addio, almeno Renzi un motivo per non lasciare la <hi rend="#b">politica</hi> l’ha “trovato”: “Non volevo rimangiarmi quella <hi rend="#b">promessa</hi>, ma sono state 26mila mail a convincermi a restare”, si è difeso. Come <hi rend="#b">Berlusconi</hi> e quell’uscita di scena impossibile, per “non lasciare il Paese ai <hi rend="#b">comunisti</hi>” (prima), e poi a <hi rend="#b">Grillo</hi>. Quell’ex Cav che, per il post-urne, già aspetta proprio Renzi, al di là degli <hi rend="#b">slogan</hi> sul centrodestra unito. L’obiettivo? Rinverdire quel <hi rend="#b">patto del Nazareno</hi> che già forgiò quella stessa riforma costituzionale, prima di venire archiviato, nei giorni dell’elezione di <hi rend="#b">Mattarella</hi>. Chissà, forse soltanto per qualche tempo. Perché, numeri alla mano, la <hi rend="#b">governabilità</hi> futura sarà quasi impossibile. Doveva garantirla l’<hi rend="#b">Italicum</hi>, la legge che avrebbero dovuto copiare nel resto d’Europa. Non c’è più, dopo che in parte era già stata bocciata dalla <hi rend="#b">Consulta</hi>. E sostituita, a colpi di voti di fiducia, dal <hi rend="#b">Rosatellum</hi><hi rend="#b">bis</hi>, nel segno del grande accordo <hi rend="#b">Pd-Forza Italia-centristi-Lega</hi>.</p>
    <p>Un’intesa, <hi rend="#b">Carroccio</hi> escluso, che sembra già la soluzione al rischio paralisi post-voto, seppur al momento negata da tutti, renziani in primis: le<hi rend="#b"> larghe intese</hi> Pd-Forza Italia (e quel che resterà della <hi rend="#b">diaspora</hi><hi rend="#b">centrista</hi>). “<hi rend="#b">Berlusconi</hi>? Sarà il nostro primo avversario”, smentisce il portavoce Pd <hi rend="#b">Matteo Richetti</hi>. E il referendum, un anno dopo? “Ah, si sente spesso: chissà cosa sarebbe <hi rend="#b">successo</hi> se avesse vinto il Sì. Ma dobbiamo ammettere che è stato un <hi rend="#b">fallimento</hi>“, ha tagliato corto Renzi dall’ultima <hi rend="#b">Leopolda</hi>. Poche parole, prima di una rimozione freudiana. E un auto-convincimento: “Oggi siamo più forti”. <hi rend="#b">Tradotto</hi>, tutto archiviato. Stessi toni, lezione referendaria dimenticata. Perché, la parola d’ordine ora è già guardare alla <hi rend="#b">campagna</hi><hi rend="#b">elettorale</hi>: “Quella era una partita da giocare, la rivendichiamo. Ma le <hi rend="#b">Politiche</hi> saranno un’altra storia”, insiste Richetti. L’obiettivo? “<hi rend="#b">Vincere</hi>, è chiaro”, ripetono in coro i renziani e pure il presidente <hi rend="#b">Matteo Orfini</hi>. Con tanto di proclami, in numeri: 40 per cento. “Lei dirà, Richetti è matto: ma i <hi rend="#b">sondaggi</hi> sono fatti per essere smentiti”, azzarda il portavoce dem. “Possiamo farcela, quello è l’obiettivo”, si accoda pure il renzianissimo<hi rend="#b"> Andrea Romano</hi>.</p>
    <p>E il diluvio sul Pd? Tra i pochi a ricordare gli errori c’è <hi rend="#b">Gianni Cuperlo</hi>: “Il referendum? Abbiamo pagato <hi rend="#b">errori</hi> di merito e di metodo. E il guanto di sfida lanciato da Renzi non ha funzionato”, ammette l’ex <hi rend="#b">presidente dem</hi>, che lavorò (invano) per tenere unito il <hi rend="#b">Pd</hi>. E che ora spera: “Mi auguro che la campagna elettorale futura non sia schiacciata contro la <hi rend="#b">sinistra</hi>“. Orfini sembra già smentirlo: “Per evitare la <hi rend="#b">grande coalizione</hi> c’è soltanto un’unica soluzione: votare PD”. Un <hi rend="#b">antipasto</hi> di “voto utile”, già<hi rend="#b"> leit-motive dichiarato</hi> della prossima campagna elettorale. Contro Mdp e gli ex scissionisti dem. La <hi rend="#b">vendetta</hi>. Potrebbe non bastare. A meno che i numeri non vengano smentiti, come quelli del 4 dicembre, ma al contrario. “È già successo alle <hi rend="#b">Europee</hi>. Altro che testa a testa, come dicevano. Abbiamo dato 20 punti a <hi rend="#b">Grillo</hi> e preso più del 40%”, sottolinea Orfini. Sempre lo stesso <hi rend="#b">numero</hi>, che ritorna. Raggiunto dai “Sì” al <hi rend="#b">referendum</hi>. “Ripartiamo da lì”, rivendicano dal <hi rend="#b">Nazareno</hi>. Il più realista, alla fine, resta il solito <hi rend="#b">Cuperlo</hi>: “Fare la campagna sul 40%? Sarebbe come pronosticare il <hi rend="#b">Benevento</hi> in<hi rend="#b"> Champions League</hi>“. E seppure, ne era convinto Richetti, Renzi è il “<hi rend="#b">Messi</hi> della politica”, servirebbe davvero un miracolo calcistico. Nell’anno del <hi rend="#b">disastro mondiale</hi> italiano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>