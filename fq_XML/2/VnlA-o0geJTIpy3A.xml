<doc sitename="Il Fatto Quotidiano" title="M5s, Paragone sul dopo elezioni: “Posso essere uomo del dialogo tra il Movimento e la Lega di Salvini” - Il Fatto Quotidiano" author="Gisella Ruccia" date="2018-01-30" url="https://www.ilfattoquotidiano.it/2018/01/30/elezioni-paragone-dopo-le-elezioni-posso-essere-uomo-del-dialogo-tra-m5s-e-salvini-ma-voglio-strappare-voti-alla-lega/4126554/" hostname="ilfattoquotidiano.it" description="“Penso proprio che potrei essere l’uomo del dialogo post voto tra Movimento Cinque Stelle e Lega. Sui temi macroeconomici e sulla sicurezza penso che ci possa essere un dialogo aperto. Ma farò campagna elettorale contro il centrodestra e contro Bossi”. Sono le parole pronunciate ai microfoni di Ecg Regione (Radio Cusano Campus) da Gianluigi Paragone, …" categories="Elezioni Politiche 2018" tags="Banche;Euro;Gianluigi Paragone;Ius Soli;Lega;Matteo Salvini;Movimento 5 Stelle;Silvio Berlusconi;Umberto Bossi;Unioni Civili" fingerprint="b1a71c5cbce50177">
  <main>
    <p>“Penso proprio che potrei essere l’uomo del dialogo post voto tra<hi rend="#b"> Movimento Cinque Stelle e Lega</hi>. Sui temi macroeconomici e sulla sicurezza penso che ci possa essere un dialogo aperto. Ma farò campagna elettorale contro il centrodestra e contro<hi rend="#b"> Bossi</hi>”. Sono le parole pronunciate ai microfoni di<hi rend="#b"> Ecg Regione</hi> (Radio Cusano Campus) da <hi rend="#b">Gianluigi Paragone</hi>, candidato <hi rend="#b">M5S</hi> al Senato nel collegio di <hi rend="#b">Varese</hi>, lo stesso in cui si presenta per la Lega <hi rend="#b">Umberto Bossi</hi>. Il giornalista spiega i motivi per cui ha scelto di candidarsi tra i pentastellati: “Non potevo sempre rifugiarmi dietro il paravento dell’essere giornalista. Così ho pensato fosse giusto provare a dare il mio punto di vista dentro le istituzioni. Senza arroganza e senza presunzione, ma con un punto di vista preciso. Ho ritenuto opportuno e giusto candidarmi con la forza politica che più mi ha seguito in questi anni di denunce, soprattutto al <hi rend="#b">sistema bancario</hi>”. E aggiunge: “Ho detto no a una coalizione di centrodestra che, per quel che mi riguarda, non ha più nulla da dire: si sta consumando e si consumerà. Questo non significa che la Lega abbia esaurito la sua spinta, perché <hi rend="#b">Salvini</hi> ha iniziato un nuovo percorso, però<hi rend="#b"> Forza Italia</hi> ha completamente perso lo smalto. Gli resta questo carisma residuale di un leader, che però ha 80 anni e come vero interesse quello di salvaguardare <hi rend="#b">Mediaset</hi>. La Lega” – continua – “ha sbagliato ad allearsi con <hi rend="#b">Berlusconi</hi>, Salvini avrebbe potuto correre da solo, ora invece dovrà rispondere di alcune incongruenze. Sicuramente i candidati <hi rend="#b">Borghi e Bagnai</hi> hanno una sensibilità culturale vicina alla mia e a un certo modo di pensare del M5S. ”. Sui rapporti con Salvini, puntualizza: “Non mi ha chiamato, ma ci siamo scambiati messaggi, ci parleremo. Figuratevi che nel mio collegio il candidato del <hi rend="#b">Pd</hi> è il mio migliore amico, testimone di nozze ed ex compagno di banco al liceo. Le amicizie e le storie personali non si mettono dentro la sfida politica. Io e <hi rend="#b">Rocco Casalino</hi>? Abbiamo fatto pace, lui mi querelò perché l’avevo definito ‘<hi rend="#b">botulino’</hi>”. Sulla libertà all’interno del M5S, Paragone precisa: “Ho scritto un libro che uscirà tra pochi giorni e che si intitolerà <hi rend="#b">‘L’elogio del dissenso’</hi>. Loro sanno benissimo ciò che io penso, il dissenso è fondamentale in democrazia. Ma non bisogna confonderlo con i capricci”. Poi torna sul suo vecchio partito: “Io voglio strappare i voti alla Lega e farò campagna elettorale dicendo che in un certo senso io conservo lo spirito originario della Lega. La Lega era il messaggio dato al piccolo mondo delle<hi rend="#b"> imprese</hi>. Oggi non parla più a quelle persone”</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>