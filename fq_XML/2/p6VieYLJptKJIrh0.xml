<doc sitename="Il Fatto Quotidiano" title="Testamento Berlusconi, a Pier Silvio e Marina la maggioranza di Fininvest. 100 milioni a Marta Fascina, 30 a Dell'Utri - Il Fatto Quotidiano" author="F Q" date="2023-07-06" url="https://www.ilfattoquotidiano.it/2023/07/06/testamento-berlusconi-a-pier-silvio-e-marina-la-maggioranza-di-fininvest-100-milioni-a-marta-fascina-30-a-dellutri/7219803/" hostname="ilfattoquotidiano.it" description="Va a Pier Silvio e Marina Berlusconi la maggioranza di Fininvest. Avendo ricevuto l’intera quota disponibile, i due figli di Silvio Berlusconi, avuti con la prima moglie, raggiungono insieme il 53% del gruppo con quote paritarie. E’ quanto si legge nel testamento di Silvio Berlusconi. Tutti i figli – Marina, Pier Silvio, Barbara, Eleonora e …" categories="Politica" tags="Barbara Berlusconi;Marina Berlusconi;Paolo Berlusconi;Pier Silvio Berlusconi;Silvio Berlusconi" fingerprint="e1b32a4c172bc431">
  <main>
    <head rend="h1">Testamento Berlusconi, a Pier Silvio e Marina la maggioranza di Fininvest. 100 milioni a Marta Fascina, 30 a Dell’Utri</head>
    <graphic src="https://st.ilfattoquotidiano.it/wp-content/uploads/2023/07/06/ipiccy_image-1-690x362.jpg"/>
    <p>Va a <hi rend="#b">Pier Silvio</hi> e <hi rend="#b">Marina Berlusconi</hi> la maggioranza di <hi rend="#b">Fininvest</hi>. Avendo ricevuto l’intera quota disponibile, i due figli di<hi rend="#b"> Silvio Berlusconi</hi>, avuti con la prima moglie, raggiungono insieme il<hi rend="#b"> 53%</hi> del gruppo con <hi rend="#b">quote paritarie</hi>. E’ quanto si legge <ref target="https://www.ilfattoquotidiano.it/2023/07/05/testamento-silvio-berlusconi-aperto-davanti-a-due-testimoni-figli-a-conoscenza-del-contenuto/7218693/">nel testamento di Silvio Berlusconi</ref>. Tutti i figli – Marina, Pier Silvio, Barbara, Eleonora e Luigi – fanno sapere, tramite una nota, che ricevuta lettura delle volontà testamentarie del padre Silvio, informano che da esse risulta che </p>
    <p><hi rend="#b">nessun soggetto</hi>deterrà il</p>
    <p><hi rend="#b">controllo solitario indiretto</hi>su Fininvest SpA, precedentemente esercitato dal padre.</p>
    <p><hi rend="#b">Fascina e Dell’Utri –</hi> A <hi rend="#b">Marta Fascina</hi> va un lascito di 100 milioni e a <hi rend="#b">Marcello Dell’Utri</hi> uno di 30 milioni. Al fratello <hi rend="#b">Paolo</hi> in eredità vanno 100 milioni. “Sono stato informato del legato che mi è stato lasciato da Silvio Berlusconi nel suo testamento. Sono commosso, profondamente commosso”, ha commentato a <hi rend="#i">LaPresse</hi> Marcello Dell’Utri. “Non me l’aspettavo, nonostante il profondo rapporto di amicizia che ci legava. Sono sorpreso, non è una cosa che capita tutti i giorni”, ha aggiunto Dell’Utri con voce commossa.</p>
    <p><hi rend="#b">La lettera –</hi><hi rend="#b">Oltre testamento</hi>, aperto dal notaio il 5 luglio, c’è anche una busta non sigillata. Come si evince dalla pubblicazione è <hi rend="#b">Marta Fascina</hi> a consegnarla al notaio sempre il 5 luglio ma nella <hi rend="#b">villa di Arcore</hi>. “Per il bene che gli ho voluto e per quello che loro hanno voluto a me” , si legge in una frase rivolta ai figli contenuta nel testo: “Grazie, <hi rend="#b">tanto amore a tutti voi</hi>, il vostro papà”, scrive Berlusconi dopo aver dato le disposizioni che riguardano Marta Fascina, il fratello Paolo e Marcello Dell’Utri. “Per il bene che gli ho voluto e per quello che loro hanno voluto a me”. Il testo è contenuto in una <hi rend="#b">busta non sigillata,</hi> datata <hi rend="#b">Arcore 19 gennaio 2022</hi> con la scritta “ai miei figli” contenente un foglio di <hi rend="#b">carta intestata</hi> composto da due facciate scritto con inchiostro nero, in tutto circa quindici righe. Una lettera scritta quando stava andando in ospedale. “Cara Marina, Pier Silvio, Barbara e Eleonora, sto andando al <hi rend="#b">San Raffaele</hi>, se non dovessi tornare vi prego di prendere atto di quanto segue”, scrive indicando le donazioni che i figli dovranno fare a Fascina, a Dell’Utri e al fratello Paolo. Il notaio che ha dato lettura delle volontà testamentarie provvederà nelle prossime ore agli adempimenti di legge.</p>
    <p><hi rend="#b">La decisione nel 2006 – </hi>La decisione su Fininvest e sul patrimonio era già stata presa nel <hi rend="#b">2006</hi>. Su un blocco note, color giallo paglierino, con l’intestazione<hi rend="#b"> Villa San Martino</hi>, Silvio Berlusconi, il 2 ottobre, ha scritto a mano<hi rend="#b"> le sue volontà</hi>. Undici righe su un foglio e dieci su un altro per il suo testamento, con uno stile asciutto e chiaro. “Lascio <hi rend="#b">la disponibile</hi> in parti uguali ai miei figli Marina e Pier Silvio. Lascio tutto il resto in parti eguali ai miei 5 figli Marina, Pier Silvio, Barbara, Eleonora e Luigi”.</p>
    <p><hi rend="#b">Le proprietà –</hi> Ai figli della prima moglie di Silvio Berlusconi, Pier Silvio e Marina, andranno anche il <hi rend="#b">60% delle proprietà</hi> – non relative alla Fininvest o ad altre società – appartenute al Cavaliere. È quanto si apprende da fonti qualificate, vicine alla famiglia. Si tratterebbe quindi, soprattutto, delle sue <hi rend="#b">proprietà immobiliari</hi>, il cui restante 40% andrà agli altri tre figli avuti dalla seconda moglie Veronica Lario: Barbara, Eleonora e Luigi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>