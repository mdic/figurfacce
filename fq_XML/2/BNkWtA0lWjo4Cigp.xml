<doc sitename="Il Fatto Quotidiano" title="Marcello Dell'Utri ricoverato per accertamenti al campus biomedico di Roma (legato all'Opus dei come l'ex senatore) - Il Fatto Quotidiano" author="F Q" date="2018-02-14" url="https://www.ilfattoquotidiano.it/2018/02/14/marcello-dellutri-ricoverato-al-campus-biomedico-di-roma-per-accertamenti/4159516/" hostname="ilfattoquotidiano.it" description="Marcello Dell’Utri è stato ricoverato al Campus Biomedico di Roma. Il provvedimento è stato disposto questa mattina dal direttore del carcere di Rebibbia – dove l’ex senatore è detenuto – per accertamenti sullo stato di salute. Il fondatore di Forza Italia, che sta scontando una condanna a 7 anni per concorso esterno in associazione mafiosa …" categories="Mafie" tags="Mafia;Marcello Dell’Utri;Silvio Berlusconi" fingerprint="44cf416af12d4a3f">
  <main>
    <head rend="h1">Marcello Dell’Utri ricoverato per accertamenti al campus biomedico di Roma (legato all’Opus dei come l’ex senatore)</head>
    <graphic src="https://st.ilfattoquotidiano.it/wp-content/uploads/2014/11/dellutri-675.jpg"/>
    <p><hi rend="#b">Marcello Dell’Utri</hi> è stato ricoverato al <hi rend="#b">Campus Biomedico</hi> di Roma. Il provvedimento è stato disposto questa mattina dal direttore del carcere di <hi rend="#b">Rebibbia</hi> – dove l’ex senatore è detenuto – per accertamenti sullo <hi rend="#b">stato di salute</hi>. Il fondatore di <hi rend="#b">Forza Italia</hi>, che sta scontando una condanna a 7 anni per c<hi rend="#b">oncorso esterno in associazione mafiosa</hi> ed è affetto da cardiopatia, diabete e tumore alla prostata, è piantonato 24 ore su 24 da due agenti e non può incontrare nessuno.</p>
    <p>“In questo momento Dell’Utri resta ancora detenuto. Anche se in un ospedale. Adesso lo staff del Campus Biomedico potrà verificare la situazione. All’esito degli accertamenti è possibile che si possano portare informazioni aggiuntive per il tribunale che a sua volta potrebbe assumere delle determinazioni. I medici devono chiarire. Vedremo strada facendo le valutazioni sulle terapie da fare”, ha detto il suo legale, l’avvocato <hi rend="#b">Alessandro De Federicis</hi>.</p>
    <p>Il<hi rend="#b"> Campus Biomedico</hi> di Roma è notoriamente legato all’<hi rend="#b">Opus dei</hi>: la sua costruzione fu incoraggiata dal monsignore <hi rend="#b">Álvaro del Portillo,</hi> vescovo della prelatura fondata da monsignor <hi rend="#b">Josemaría Escrivá. “</hi>Sono <hi rend="#b">amico dell’Opus Dei</hi>. Grande ammiratore”, ha dichiarato anni fa Dell’Utri in un’intervista a Claudio Sabelli Fioretti. E in effetti, in passato, il fondatore di <hi rend="#b">Forza Italia</hi> ha anche gestisto un centro sportivo a Roma legato all’Opus dei. Lo stesso Silvio Berlusconi raccontò di essersi rivolto a don Bruno Padula, il responsabile dell’Opus dei che organizzava i corsi estivi a Carate Urio, in provincia di Como, per rintracciare Dell’Utri negli ’60, dopo averlo conosciuto all’università <hi rend="#b">Statale </hi>di Milano.</p>
    <p><ref target="https://www.ilfattoquotidiano.it/2018/02/06/dellutri-resta-carcere-giudici-se-libero-potrebbe-fuggire-puo-camminare-patologie-non-stato-avanzato/4140524/">I nuovi accertamenti arrivano a una settimana dalla decisione del tribunale di sorveglianza, che aveva respinto la richiesta di scarcerazione per motivi di salute dell’ex parlamentare forzista. </ref>“La posizione giuridica di Dell’Utri non è in alcun modo </p>
    <p><hi rend="#b">rassicurante</hi>: la sentenza in esecuzione ha accertato i suoi rapporti con i vertici di</p>
    <p><hi rend="#b">Cosa nostra</hi>dai primi anni ’70 al 1992. Allarmante appare la</p>
    <p><hi rend="#b">pregressa latitanza</hi>in Libano, avvenuta nel 2014, vale a dire poco meno di quattro anni fa, nonostante l’età, la patologia cardiaca e le altre affezioni già all’epoca</p>
    <p><hi rend="#b">presenti</hi>”, hanno scritto i giudici nelle motivazioni con cui respingono l’istanza dei legali dell’ex senatore, che avevano proposto per l’ex senatore gli arresti domiciliari ospedalieri presso l’istituto Humanitas di Milano.</p>
    <p>“Non appare <hi rend="#b">adeguato</hi> il <hi rend="#b">regime domiciliare</hi> presso l’ospedale milanese o l’abitazione personale, da cui può facilmente allontanarsi rilevando che le terapie previste non consentono nemmeno l’applicazione di strumenti elettronici di controllo”, hanno detto i magistrati. Che citano anche la <ref target="https://www.ilfattoquotidiano.it/2018/01/26/processo-trattativa-procura-chiede-12-anni-per-marcello-dellutri-e-15-per-il-generale-mario-mori/4117920/">richiesta di condanna a 12 anni di reclusione avanzata due settimane fa dalla procura di Palermo nel processo sulla cosiddetta Trattativa tra pezzi dello Stato e Cosa nostra in cui Dell’Utri è imputato per minaccia e violenza a corpo politico dello Stato. </ref>“Considerate le pendenze per reati molto gravi che potrebbero determinare nuove consistenti pene detentive – si legge ancora nelle motivazioni – e tenuto conto del recente tentativo di sottrarsi all’esecuzione penale, non si ritiene di poter escludere il pericolo di fuga, non trovandosi in condizioni fisiche impeditive della deambulazione e del movimento, e non essendo le malattie in fase avanzata e debilitante”. Per il tribunale di Roma quindi è possibile che altre future <hi rend="#b">pene</hi> possano essere inflitte all’ex senatore, attualmente detenuto nel carcere di Rebibbia. Una novità potrebbe arrivare l’8 marzo quando i giudici della corte d’appello di Caltanissetta dovranno esprimersi sulla richiesta di sospensione dell’esecuzione della pena avanzata dalla procura generale.</p>
    <p>La decisione era attesa già per il 18 gennaio scorso, ma a sorpresa, era stato sollevato un conflitto di <hi rend="#b">competenza</hi> “denunciato” dalla Procura generale di Palermo. Una novità inattesa che ha indotto l’avvocato Francesco Centonze, altro legale del team difensivo di Dell’Utri, a chiedere un termine per pronunciarsi sulla questione e ha determinato i giudici a rinviare all’otto marzo. Erano stati proprio gli avvocati dell’ex senatore a presentare l’istanza di scarcerazione nel corso del <hi rend="#b">giudizio di revisione</hi> avviato su richiesta della difesa dell’imputato davanti alla corte d’appello nissena. Da tempo, infatti, sostengono che il caso Dell’Utri sia assolutamente sovrapponibile al caso di Bruno Contrada. Tutto è legato alla sentenza della<hi rend="#b"> Corte europea dei diritti dell’uomo</hi> che ha dichiarato <hi rend="#b">illegittima</hi> la condanna inflitta all’ex superpoliziotto, giudicato colpevole di concorso esterno in associazione mafiosa. Un reato che per i giudici di Strasburgo non era sufficientemente “non era <hi rend="#b">sufficientemente chiaro</hi>“ all’epoca dei fatti contestati a Contrada. Un principio che per i legali di Dell’Utri è applicabile anche all’ex senatore. E in attesa che la Cedu si esprima anche sul caso del fondatore di Forza Italia, quindi, i giudici nisseni potrebbero comunque restituire la libertà al fondatore di Forza Italia. Ma solo dopo le politiche.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>