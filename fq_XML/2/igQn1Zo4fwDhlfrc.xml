<doc sitename="Il Fatto Quotidiano" title="Salvini: &quot;Ok a coalizione con Berlusconi. Ma è importante che prenda tanti voti altrimenti come faccio a fare il premier?&quot; - Il Fatto Quotidiano" author="F Q" date="2017-09-19" url="http://www.ilfattoquotidiano.it/2017/09/19/salvini-ok-a-coalizione-con-berlusconi-ma-e-importante-che-prenda-tanti-voti-altrimenti-come-faccio-a-fare-il-premier/3866221/" hostname="ilfattoquotidiano.it" description="Matteo Salvini ha voglia di elezioni e sogna Palazzo Chigi. “Sì, non vedo l’ora che gli italiani possano tornare a votare, io sono pronto e anche la squadra è pronta”, ha detto il segretario della Lega Nord a Porta a Porta su Rai1. Salvini è sicuro, il leader del centrodestra sarà quello più votato dagli elettori. …" categories="Politica" tags="Lega;Matteo Salvini;Silvio Berlusconi" fingerprint="b8de9e40e2aaf37c">
  <main>
    <head rend="h1">Salvini: “Ok a coalizione con Berlusconi. Ma è importante che prenda tanti voti altrimenti come faccio a fare il premier?”</head>
    <graphic src="https://st.ilfattoquotidiano.it/wp-content/uploads/2017/09/salvini-berlusconi-675.jpg"/>
    <p><hi rend="#b">Matteo Salvini</hi> ha voglia di elezioni e sogna <hi rend="#b">Palazzo Chigi</hi>. “Sì, non vedo l’ora che gli italiani possano tornare a votare, io sono pronto e anche la squadra è pronta”, ha detto il segretario della <hi rend="#b">Lega Nord</hi> a <hi rend="#i">Porta a Porta</hi> su <hi rend="#b">Rai1.</hi> Salvini è sicuro, il leader del centrodestra sarà quello <hi rend="#b">più votato dagli elettori</hi>. Cioè lui: “Il mio avversario non è Berlusconi, lui è stato un rivoluzionario, è importante che raccolga tanti voti <hi rend="#b">altrimenti io come faccio a fare il premier</hi>. Io lavoro per un centrodestra compatto, non voglio riciclati, e poi dopo <hi rend="#b">Monti</hi>, <hi rend="#b">Letta</hi>, <hi rend="#b">Renzi</hi> e <hi rend="#b">Gentiloni</hi> si deve far capire agli italiani che si può andare in Ue senza cappello in mano”. Il centrodestra unito, ma non in un <hi rend="#b">listone</hi>: “Sommeremo i voti per superare il <hi rend="#b">40%</hi>, se non succede vedremo chi prende i voti per ragionare”. Di sicuro il capo del Carroccio dice no a “minestroni per raccogliere voti”. “Il mio avversario non è Berlusconi – aggiunge – ma non voglio riciclati: non voglio <hi rend="#b">Alfano</hi>, <hi rend="#b">Cicchitto</hi>, <hi rend="#b">Casini</hi>…”. Ma se Berlusconi si allea di nuovo con Renzi? “No, errare umano perseverare sarebbe diabolico – risponde Salvini – Io credo che si possa fare una coalizione di centrodestra come abbiamo fatto a livello locale”.</p>
    <p>E in caso di emergenza resta la remota (molto remota) possibilità di un’alleanza con il <hi rend="#b">Movimento 5 stelle</hi>: “Dipende tutto dal programma”. Tra i Cinquestelle, dice il segretario della Lega, “ci sono anche brave persone, alcuni sono motivati e chiedono onestà, ma poi vedi come gestiscono <hi rend="#b">Roma</hi>, <hi rend="#b">Livorno</hi>, <hi rend="#b">Torino</hi>, il casino in <hi rend="#b">Sicilia</hi>: è difficile. L’importante è il programma. I Cinquestelle vogliono il <hi rend="#b">reddito di cittadinanza</hi>, hanno votato per l’abolizione del reato di <hi rend="#b">clandestinità</hi>“.</p>
    <p>Salvini chiede giustizia per la Lega: “Ogni euro che entra è certificato. In Italia ci sono sentenze strane, io faccio questa battaglia, noi andiamo avanti anche senza soldi, preferisco avere<hi rend="#b"> tante idee e pochi soldi</hi> e non il contrario come il <hi rend="#b">Pd</hi>. La <hi rend="#b">giustizia</hi> va riformata, credo che tra qualche giorno si tornerà alla normalità. Io credo che sia una <hi rend="#b">sentenza politica</hi> ed un atto ingiustificato”. Resta l’idea dell’Aventino di una settimana in Parlamento.</p>
    <p>La pratica su <hi rend="#b">Umberto Bossi</hi> è gestita con eleganza: “La battaglia della Lega è nazionale, è quello che continuo a dire a Bossi: vinciamo tutti insieme – dice a Bruno Vespa – Sulla scheda elettorale ci sarà un simbolo unico in tutta Italia. io porto riconoscenza a Bossi, gli devo tanto, non si è mai intascato un quattrino, ci sono stati errori di gestione che sto pagando io. A Bossi faccio gli auguri, mi può dire che sbaglio ma se la lega dal 3% e oggi è al 15% vuol dire che mi ha insegnato bene. Lo considero un maestro”.</p>
    <p>Naturalmente ribadisce il no allo<hi rend="#b"> Ius Soli</hi> (“L’Italia è il paese in tutta l’Ue che concede più cittadinanza non serve regalarne altre”), garantisce che non farà promesse come gli <hi rend="#b">80 euro</hi> ma progetti concreti “che mi portano a dire che l’Italia può competere con la <hi rend="#b">Germania</hi>. Io vorrei che un cittadino calabrese si curi nella sua regione quindi che si spenda meno a livello centrale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>