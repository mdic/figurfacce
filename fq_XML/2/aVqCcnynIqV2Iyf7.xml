<doc sitename="Il Fatto Quotidiano" title="Forza Italia, dal capo ai governatori e dai ministri ai ras regionali: la storia berlusconiana muore nei tribunali - Il Fatto Quotidiano" author="Diego Pretini" date="2016-12-22" url="http://www.ilfattoquotidiano.it/2016/12/22/forza-italia-dal-capo-ai-governatori-e-dai-ministri-ai-ras-regionali-la-storia-berlusconiana-muore-nei-tribunali/3277354/" hostname="ilfattoquotidiano.it" description="Se avesse la solennità della tragedia, dovrebbe suonare il Crepuscolo degli Dei. Siccome assomiglia più al grottesco, potrebbe diffondersi la musichetta finale di qualche spettacolo del Bagaglino. La foto di famiglia di Silvio Berlusconi perde uno dopo l’altro i soggetti principali, da Nord a Sud, da Roberto Formigoni – condannato a 6 anni per corruzione – …" categories="Politica" tags="Centrodestra;Cesare Previti;Claudio Scajola;Giuseppe Scopelliti;Marcello Dell’Utri;Roberto Formigoni;Silvio Berlusconi;Ugo Cappellacci" fingerprint="2b7e313c78865225">
  <main>
    <head rend="h1">Forza Italia, dal capo ai governatori e dai ministri ai ras regionali: la storia berlusconiana muore nei tribunali</head>
    <graphic src="https://st.ilfattoquotidiano.it/wp-content/uploads/2016/12/berlusconi-formigoni-675.jpg"/>
    <p>Se avesse la solennità della tragedia, dovrebbe suonare il <hi rend="#i">Crepuscolo degli Dei</hi>. Siccome assomiglia più al grottesco, potrebbe diffondersi la musichetta finale di qualche spettacolo del <hi rend="#b">Bagaglino</hi>. La foto di famiglia di <hi rend="#b">Silvio Berlusconi</hi> perde uno dopo l’altro i soggetti principali, da Nord a Sud, da <hi rend="#b">Roberto Formigoni</hi> – condannato a 6 anni per corruzione – a <hi rend="#b">Giuseppe Scopelliti </hi>– 5 anni per abuso d’ufficio e falso. In un giorno solo finisce in pezzi l’ultimo residuo della classe dirigente che ha guidato l’Italia per anni, almeno 15. Dal comandante fino ai colonnelli, il centrodestra non vivrà di soli ricordi, ma anche di sentenze e di processi, spesso finiti male. Non solo il leader del partito e capo del governo, non solo ministri, non solo sottosegretari e viceministri, non solo “mele marce” tra i parlamentari. Ma anche presidenti di Regione, ex sindaci, coordinatori regionali del partito. In Lombardia<hi rend="#b"> Formigoni</hi>, in Campania <hi rend="#b">Cosentino</hi>, in Liguria <hi rend="#b">Scajola</hi>, in Calabria <hi rend="#b">Scopelliti</hi>, in Sicilia <hi rend="#b">Dell’Utri</hi>. Non solo amministratori, ma anche dirigenti di partito, che avevano il potere di formare altri politici, di fare nomine, di “produrre” altra classe dirigente.</p>
    <p>Oggi è stata la giornata della condanna in primo grado dell’ex governatore della Lombardia <hi rend="#b">Roberto Formigoni</hi>, in appello dell’ex governatore in Calabria <hi rend="#b">Giuseppe Scopelliti</hi> e anche della requisitoria del pm nel processo più complicato per <hi rend="#b">Denis Verdini</hi>, in cui il magistrato in aula ha detto che l’ex braccio destro di Berlusconi, coordinatore di Forza Italia, è “un truffatore” che con la sua attività al <hi rend="#b">Credito cooperativo fiorentino</hi>, che ha guidato per vent’anni, ha “rovinato” quella banca. Verdini, <hi rend="#b">imputato</hi> in<hi rend="#b"> 5 processi</hi>, è già stato condannato per <hi rend="#b">corruzione</hi> in primo grado per un’altra vicenda (quella della Scuola dei Marescialli di Firenze), pena poi prescritta in appello. Per il poco che vale sempre oggi un ex parlamentare del Pdl, <hi rend="#b">Alfonso Papa</hi>, napoletano, è stato condannato a 4 anni e mezzo, in primo grado, per i reati di concussione e istigazione alla corruzione.</p>
    <p><hi rend="#b">I veterani</hi><lb/> Dell’ex presidente del Consiglio <hi rend="#b">Silvio Berlusconi</hi> sanno tutti tutto: la frode fiscale, la condanna definitiva, la pena dei servizi sociali, l’espulsione dalla politica attiva attraverso la <hi rend="#b">decadenza</hi> da senatore e <hi rend="#b">l’incandidabilità</hi> fino al 2019. L’ex senatore <hi rend="#b">Marcello Dell’Utri</hi>, ideatore di <hi rend="#b">Forza Italia</hi> e principale consigliere del leader, è in carcere da tempo per la condanna definitiva a 7 anni per <hi rend="#b">concorso esterno</hi> in <hi rend="#b">associazione mafiosa</hi> e è indagato e imputato in altri svariati processi, con accuse che vanno dal <hi rend="#b">peculato</hi> all’<hi rend="#b">esportazione illecita</hi> di opere d’arte fino alla frode fiscale e alla bancarotta. E’ stato condannato definitivamente, nel 2007, anche l’ex ministro della Difesa <hi rend="#b">Cesare Previti</hi>: un anno e 6 mesi per corruzione perché secondo i giudici partecipò alla corruzione di un giudice (<hi rend="#b">Vittorio Metta</hi>) perché la <hi rend="#b">Corte d’appello</hi> di Roma desse la maggioranza della <hi rend="#b">Mondadori</hi> a <hi rend="#b">Berlusconi</hi> anziché alla Cir di <hi rend="#b">De Benedetti</hi>. Previti ha poi scontato la pena sotto forma di affidamento ai servizi sociali.</p>
    <p><hi rend="#b">Il ministro per 17 giorni</hi><lb/> Berlusconi fece ministro per 17 giorni e sottosegretario per un totale di 7 anni anche <hi rend="#b">Aldo Brancher</hi>, condannato in via definitiva a due anni di reclusione per ricettazione e appropriazione indebita nel caso Antonveneta, pena non scontata grazie all’indulto. Nel caso di Brancher si arrivò all’impudicizia: solo 5 giorni dopo essere stato nominato ministro “alla sussidiarietà e il decentramento”, chiese la sospensione del suo processo per “organizzare il nuovo ministero”. Il presidente della Repubblica<hi rend="#b"> Giorgio Napolitano</hi> intervenne spiegando che Brancher era ministro senza portafoglio e non c’era nessun ministero da organizzare. Alla fine, prima di una mozione di sfiducia e le proteste generali, Brancher si dimise.</p>
    <p><hi rend="#b">Ex governatori e ex capi regionali di partito</hi><lb/> Anche l’ex sottosegretario all’Economia <hi rend="#b">Nicola Cosentino</hi> è in cella da anni: di recente è stato condannato a 9 anni per<hi rend="#b"> concorso esterno in associazione camorristica</hi> e in precedenza aveva preso altri 4 anni per <hi rend="#b">corruzione</hi> (entrambe le sentenze sono arrivate in primo grado). <hi rend="#b">Giancarlo Galan</hi>, ex presidente del Veneto ed ex ministro, ha patteggiato <hi rend="#b">una pena di 2 anni e 10 mesi</hi> per corruzione nell’inchiesta sul Mose restituendo tra l’altro 2,6 milioni di euro (a petto, secondo i pm, di oltre 15 milioni). <hi rend="#b">Claudio Scajola</hi>, più volte ministro, è sotto processo per il presunto favoreggiamento di un latitante, l’ex parlamentare di Forza Italia <hi rend="#b">Amedeo Matacena</hi>, condannato a 3 anni per concorso esterno in associazione mafiosa. <hi rend="#b">Ugo Cappellacci</hi>, ex presidente della Regione Sardegna, è stato condannato in primo grado a due anni e mezzo per bancarotta “per dissipazione e documentale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>