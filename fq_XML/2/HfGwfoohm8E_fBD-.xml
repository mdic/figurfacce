<doc sitename="Il Fatto Quotidiano" title="Ruby ter, atti di inchiesta: &quot;Da Berlusconi bonifici mensili a 10 nuove ragazze&quot; - Il Fatto Quotidiano" author="F Q" date="2015-03-26" url="http://www.ilfattoquotidiano.it/2015/03/26/ruby-ter-atti-inchiesta-berlusconi-bonifici-mensili-10-nuove-ragazze/1540376/" hostname="ilfattoquotidiano.it" description="Silvio Berlusconi verserebbe “bonifici sistematici” e “mensili” da 2500 euro a 10 ragazze non tra quelle indagate nel fascicolo “Ruby Ter“, cioè l’inchiesta sulla presunta corruzione di testimoni nel corso del processo Ruby. E’ quanto emerge dagli atti delle indagini e in particolare da un verbale del ragioniere Giuseppe Spinelli. Alcune delle giovani avrebbero partecipato …" categories="Giustizia" tags="Bunga Bunga;Corruzione;Forza Italia;Processo Ruby;Ruby;Silvio Berlusconi" fingerprint="6e23c231b2a5c0bb">
  <main>
    <head rend="h1">Ruby ter, atti di inchiesta: “Da Berlusconi bonifici mensili a 10 nuove ragazze”</head>
    <graphic src="https://st.ilfattoquotidiano.it/wp-content/uploads/2015/03/berlusconi-6753.jpg"/>
    <p><hi rend="#b"> Silvio Berlusconi</hi> verserebbe “bonifici sistematici” e “mensili” da <hi rend="#b">2500 euro</hi> a <hi rend="#b">10 ragazze</hi> non tra quelle indagate nel fascicolo “<hi rend="#b">Ruby Ter</hi>“,<ref target="http://www.ilfattoquotidiano.it/2015/03/25/ruby-ter-pressing-delle-olgettine-arcore-imma-de-vivo-57-in-16-mesi/1537364/"> cioè l’inchiesta sulla presunta corruzione di testimoni nel corso del processo Ruby. </ref>E’ quanto emerge dagli atti delle indagini e in particolare da un verbale del ragioniere <hi rend="#b">Giuseppe Spinelli</hi>. Alcune delle giovani avrebbero partecipato a serate nelle residenze dell’ex presidente del Consiglio, ad Arcore e a Palazzo Grazioli. Nel quadro delle indagini “Ruby ter”, l’ipotesi è che Berlusconi, oltre a “stipendiare” le ospiti di Arcore e testimoni nei processi, versi bonifici mensili anche ad altre donne che hanno preso parte alle serate affinché non emerga il contesto delle stesse.</p>
    <p>In un verbale dello scorso 20 febbraio, depositato al tribunale del Riesame, Spinelli, manager di fiducia di Berlusconi e addetto ai versamenti alle giovani ospiti dell’ex Cavaliere, ha spiegato anche che “tra le persone a cui vengono fatti bonifici sistematici vi sono alcune persone che non hanno nessuna attinenza con fatti di questo procedimento”, ossia con le ragazze indagate per corruzione in atti giudiziari e falsa testimonianza. Spinelli, poi, ha fornito a inquirenti e investigatori “un elenco” con i “nominativi” delle dieci donne, non indagate, che “tuttora percepiscono bonifici mensili”. E a fianco ad ogni nome viene indicata la cifra di “2500 euro”. Questi i nomi inseriti nell’elenco fornito da Spinelli: <hi rend="#b">Tiziana Buldini</hi>, Carolina Campioli, <hi rend="#b">Maria Letizia Cioffi</hi>, Valeria Cramerotti, <hi rend="#b">Erika Marcato</hi>, Mirian Marcondes, <hi rend="#b">Kulyte Rasa</hi>, Cristina Ravot, <hi rend="#b">Marianna Yushchak</hi>, Maria Grazia Veroni. Nell’elenco, tra l’altro, figura come undicesima donna anche <hi rend="#b">Nicole Minetti</hi> con la cifra “15mila euro” a fianco. Era già emerso che l’ex consigliera regionale condannata nel processo Ruby bis percepisse dall’ex capo del governo bonifici mensili da 15mila euro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>