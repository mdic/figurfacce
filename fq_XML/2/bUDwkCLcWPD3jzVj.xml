<doc sitename="Il Fatto Quotidiano" title="Programmi tv stasera, TeleFatto: Piazza Pulita, Porta a Porta e Grande Fratello - Il Fatto Quotidiano" author="Domenico Naso" date="2014-05-19" url="http://www.ilfattoquotidiano.it/2014/05/19/programmi-tv-stasera-telefatto-piazza-pulita-porta-a-porta-e-grande-fratello/990903/" hostname="ilfattoquotidiano.it" description="Parte l’ultima settimana di campagna elettorale e stasera ci tocca l’invasione aliena-televisiva dei leader dei tre principali partiti politici. Su RaiUno, dopo la Partita del Cuore da Firenze (alla quale avrebbe dovuto partecipare anche Matteo Renzi), Bruno Vespa ospita nel salotto di Porta a Porta nientemeno che Beppe Grillo, in un incontro-scontro che si preannuncia televisivamente …" categories="Archivio" tags="Beppe Grillo;Matteo Renzi;Serie B;Silvio Berlusconi" fingerprint="2ca874e5fb29ee28">
  <main>
    <head rend="h1">Programmi tv stasera, TeleFatto: Piazza Pulita, Porta a Porta e Grande Fratello</head>
    <graphic src="https://st.ilfattoquotidiano.it/wp-content/uploads/2014/05/Renzi-Grillo-640.jpg"/>
    <p>Parte l’ultima settimana di<hi rend="#b"> campagna elettorale</hi> e stasera ci tocca l’invasione aliena-televisiva dei leader dei tre principali partiti politici. Su <hi rend="#b">RaiUno</hi>, dopo la <hi rend="#i">Partita del Cuore</hi> da Firenze (alla quale avrebbe dovuto partecipare anche <hi rend="#b">Matteo Renzi</hi>),<hi rend="#b"> Bruno Vespa</hi> ospita nel salotto di <hi rend="#i">Porta a Porta</hi> nientemeno che <hi rend="#b">Beppe Grillo</hi>, in un incontro-scontro che si preannuncia televisivamente leggendario. Su <hi rend="#b">Rete4</hi>, <hi rend="#b">Paolo Del Debbio</hi> intervista <hi rend="#b">Silvio Berlusconi</hi> a <hi rend="#i">Quinta Colonna</hi> (già si preannuncia un discorso fiume sugli anziani), mentre su <hi rend="#b">La7</hi> tocca al presidente del Consiglio <hi rend="#b">Matteo Renzi</hi> rispondere alle domande di <hi rend="#b">Corrado Formigli</hi> a <hi rend="#i">Piazzapulita</hi>. Gli altri ospiti del talk di <hi rend="#b">La7</hi> sono <hi rend="#b">Giovanni Toti</hi>, Bianca Berlinguer, <hi rend="#b">Oscar Farinetti</hi>, Luca Casarini, <hi rend="#b">Alessandro De Nicola</hi> e Luigi Crespi.</p>
    <p><hi rend="#b">RaiTre</hi> propone una nuova puntata di <hi rend="#i">Report</hi>, con il team di <hi rend="#b">Milena Gabanelli</hi> che si occuperà del patrimonio immobiliare della Democrazia Cristiana, mentre su <hi rend="#b">Canale5 Alessia Marcuzzi</hi> conduce il <hi rend="#i">Grande Fratello</hi>, con <hi rend="#b">Vladimir Luxuria</hi> nel ruolo di opinionista. Completano il quadro delle reti generaliste, <hi rend="#b">RaiDue</hi> con tre episodi in prima tv della serie <hi rend="#i">Resurrection</hi> e <hi rend="#b">Italia1</hi> con il film <hi rend="#i">Lanterna Verde</hi>, con <hi rend="#b">Ryan Reynolds</hi>. Sul digitale, <hi rend="#b">Rai4</hi> propone il thriller coreano <hi rend="#i">Confession of a murder</hi>, mentre su <hi rend="#b">Rai5</hi> va in scena l’opera teatrale <hi rend="#i">La professione della signora Warren</hi>, di George Bernard Shaw.</p>
    <p>Imperdibile, su <hi rend="#b">Italia2</hi>, il cult <hi rend="#i">Shining</hi> di <hi rend="#b">Stanley Kubrick</hi>, con un immenso <hi rend="#b">Jack Nicholson</hi>. Su <hi rend="#b">La5</hi>, spazio alla commedia romantica <hi rend="#i">Ricomincio dall’amore</hi>, con <hi rend="#b">Catherine Zeta-Jones</hi>. Un altro gran film da non perdere su <hi rend="#b">Iris</hi>, che manda in onda <hi rend="#i">Blood Diamond</hi>, con<hi rend="#b"> Leonardo Di Caprio</hi> e Jennifer Connelly. Su <hi rend="#b">DMAX</hi> tornano le avventure in giro per l’Italia di <hi rend="#b">Chef Rubio</hi> in <hi rend="#i">Unti e Bisunti</hi>, mentre <hi rend="#b">LaEffe</hi> propone il film francese<hi rend="#i"> Monsieur Lazhar</hi>.</p>
    <p>Sul satellite, la bella serie americana <hi rend="#i">Magic City</hi> va in onda su <hi rend="#b">SkyAtlantic</hi>, <hi rend="#i">Da Vinci’s Demons</hi> su <hi rend="#b">Fox</hi> e l’accoppiata <hi rend="#i">Grey’s Anatomy</hi> e <hi rend="#i">Scandal</hi> su <hi rend="#b">Fox Life</hi>. Su <hi rend="#b">SkyArte</hi>, <hi rend="#b">Federico Buffa</hi> racconta con il consueto pathos i <hi rend="#i">Mondiali di calcio di Italia 90</hi>, mentre su <hi rend="#b">SkySupercalcio</hi> va in scena il posticipo di<hi rend="#b"> serie B</hi> tra <hi rend="#b">Latina e Siena</hi>, fondamentale in chiave promozione. Qualche proposta cinematografica per chiudere: il film d’animazione <hi rend="#i">I Croods</hi> va in onda in prima tv su <hi rend="#b">SkyCinema1</hi>, il pluripremiato<hi rend="#i"> Vita di Pi</hi> su <hi rend="#b">SkyCinema Family</hi> e il bellissimo <hi rend="#i">Miele</hi>, opera prima di <hi rend="#b">Valeria Golino</hi>, su <hi rend="#b">SkyCinema Cult</hi>. Buona visione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>