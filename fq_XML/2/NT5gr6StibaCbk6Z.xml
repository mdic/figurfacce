<doc sitename="Il Fatto Quotidiano" title="Renato Squillante morto: il magistrato coinvolto nell'inchiesta sulle sentenze Sme e Imi-Sir. La Cassazione lo assolse - Il Fatto Quotidiano" author="F Q" date="2017-08-03" url="http://www.ilfattoquotidiano.it/2017/08/03/renato-squillante-morto-il-magistrato-coinvolto-nellinchiesta-sulle-sentenze-sme-e-imi-sir-la-cassazione-lo-assolse/3773432/" hostname="ilfattoquotidiano.it" description="È morto il giudice Renato Squillante, coinvolto nell’inchiesta sulle sentenze Sme e Imi-Sir. Il magistrato, nato a Napoli, aveva 92 anni. La notizia è stata data con un necrologio sul quotidiano Messaggero dai suoi familiari. Sul giornale romano è comparso anche un messaggio di Stefania Craxi, figlia dell’ex presidente del consiglio Bettino. Squillante venne condannato …" categories="Cronaca" tags="Silvio Berlusconi" fingerprint="bb595a4de373b0a0">
  <main>
    <head rend="h1">Renato Squillante morto: il magistrato coinvolto nell’inchiesta sulle sentenze Sme e Imi-Sir. La Cassazione lo assolse</head>
    <graphic src="https://st.ilfattoquotidiano.it/wp-content/uploads/2017/08/Squillante-675.jpg"/>
    <p>È morto il giudice <hi rend="#b">Renato Squillante</hi>, coinvolto nell’inchiesta sulle sentenze <hi rend="#b">Sme</hi> e <hi rend="#b">Imi-Sir</hi>. Il magistrato, nato a Napoli, aveva 92 anni. La notizia è stata data con un necrologio sul quotidiano <hi rend="#i">Messaggero</hi> dai suoi familiari. Sul giornale romano è comparso anche un messaggio di <hi rend="#b">Stefania Craxi</hi>, figlia dell’ex presidente del consiglio Bettino.</p>
    <p>Squillante venne condannato in primo grado a <hi rend="#b">8 anni</hi> per <hi rend="#b">corruzione</hi> in atti giudiziari, poi ridotti a 7 in appello. La sentenza venne ribaltata dalla <hi rend="#b">Cassazione</hi> nel 2006 che configurò il suo ruolo come<hi rend="#b"> “intermediazione tra privati”</hi>. La vicenda ruota attorno alla vendita all’imprenditore <hi rend="#b">Rovelli</hi> e poi alla acquisizione da parte di <hi rend="#b">Silvio Berlusconi</hi> di un comparto dell’ex Iri, a discapito del gruppo <hi rend="#b">De Benedetti</hi>.</p>
    <p>I giudici di primo grado avevano ricostruito che Squillante aveva convinto l’avvocato <hi rend="#b">Francesco Berlinguer</hi>, conoscente di un giudice della Cassazione chiamato a pronunciarsi sulla cessione dell’ex Iri, ad attivarsi per intercedere sul magistrato. La causa, due anni più tardi, viene vinta dai Rovelli e vengono rintracciati pagamenti estero su estero a <hi rend="#b">Cesare Previti</hi> e ad altri avvocati. Sul conto di Squillante arriva in contanti oltre <hi rend="#b">mezzo miliardo</hi> di lire. Questi fatti portano alla sua condanna in primo e secondo grado.</p>
    <p>Ma, secondo la Cassazione che lo assolse, il magistrato napoletano favorì effettivamente quegli <hi rend="#b">incontri</hi> e ne ottenne un vantaggio economico, ma i fatti erano inquadrabili come un “tentativo di intermediazione tra privati” e non “collegata con l’attività funzionale da lui esplicata”. Qualcosa di <hi rend="#b">“esecrabile”</hi>, concluse la Suprema corte, ma non corruzione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>