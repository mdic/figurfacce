<doc sitename="Il Fatto Quotidiano" title="&quot;Noi con l'Italia&quot;, ecco la quarta gamba del centrodestra: ex FI, leghisti espulsi e alfaniani pentiti - Il Fatto Quotidiano" author="Alberto Sofia" date="2017-12-19" url="https://www.ilfattoquotidiano.it/2017/12/19/noi-con-litalia-ecco-la-quarta-gamba-del-centrodestra-ex-fi-leghisti-espulsi-e-alfaniani-pentiti-rinasce-lamore-per-berlusconi/4049201/" hostname="ilfattoquotidiano.it" description="Con la legislatura al termine e le elezioni politiche già all’orizzonte, ogni coalizione prepara ormai le sue liste civetta. Obiettivo? Tentare di avvicinarsi al 40%, soglia ancora lontana sondaggi alla mano, per coltivare ambizioni di governo. E se il centrosinistra renziano potrà contare sul supporto di “Insieme”, con Verdi e Psi (in attesa della nascita della …" categories="Politica" tags="Angelino Alfano;Centrodestra;Flavio Tosi;Lega;Silvio Berlusconi" fingerprint="39ca5014380b611e">
  <main>
    <p>Con la legislatura al termine e le elezioni politiche già all’orizzonte, ogni coalizione prepara ormai le sue <hi rend="#b">liste civetta</hi>. Obiettivo? Tentare di avvicinarsi al 40%, soglia ancora lontana sondaggi alla mano, per coltivare ambizioni di governo. E se il centrosinistra renziano potrà contare sul supporto di “<ref target="https://www.ilfattoquotidiano.it/2017/12/14/insieme-psi-con-verdi-e-prodiani-alleati-di-renzi-non-siamo-civette-o-mosche-cocchiere-e-ce-chi-azzarda-7-8/4039220/">Insieme”, con Verdi e Psi</ref> (in attesa della nascita della lista moderata e di +Europa) pure la <hi rend="#b">coalizione di centrodestra targata Berlusconi-Salvini-Meloni </hi>avrà ora la sua “<hi rend="#b">quarta gamba</hi>“. A Roma è così stata presentata la lista “<hi rend="#b">Noi con l’Italia</hi>” che mette insieme orfani berlusconiani, alfaniani pentiti come<hi rend="#b"> Maurizio Lupi</hi> e <hi rend="#b">Roberto</hi><hi rend="#b">Formigoni</hi>, ex leghisti poi espulsi come <hi rend="#b">Flavio Tosi, </hi>ex montiani e pezzi di centro. Tutti insieme, nel tentativo di provare a superare la soglia del 3%, per sopravvivere. O almeno riuscire a strappare alcuni seggi uninominali sicuri. Il presidente del nuovo movimento sarà <hi rend="#b">Raffale Fitto</hi>, ora nella vesti del figliol prodigo berlusconiano, dopo la rottura passata con il leader di Forza Italia e l’uscita dal partito, tra le polemiche. Tutto dimenticato, per Fitto “è il passato: è ora di tornare a costruire il centrodestra, Berlusconi compreso”. </p>
    <p>Anzi, è proprio l’ex premier e leader azzurro il punto di riferimento del nuovo soggetto politico, come spiega <hi rend="#b">Enrico Costa</hi>, ex Ncd: “C’è una persona che sei mesi fa ha dato la traiettoria del centrodestra. Ed è <hi rend="#b">Silvio Berlusconi</hi>“. Sono di nuovo lodi per il vecchio padre padrone del centrodestra. E Salvini? Per Lupi non è più un problema, dopo le polemiche ai tempi di Ap: “Si può governare insieme”. E prova a guardare oltre pure Tosi, già cacciato dalla Lega salviniana, che ora rilancia: “Non devono esserci veti”, non senza spiegarsi di volersi candidare. Ma nella lista ci sono anche ex verdiniani tornati nel centrodestra come <hi rend="#b">Saverio Romano</hi> e il segretario di (quel che resta di) Scelta civica <hi rend="#b">Enrico Zanetti</hi>. Assente invece Gaetano Quagliariello, che non ha aderito in extremis, almeno per ora. Per il resto, ci sono tutti o quasi i peones del vecchio centrodestra dentro “Noi con l’Italia” (mentre Udc ed ex democristiani proveranno a costruire un’altra lista, forse anche con Stefano Parisi di Energie per l’Italia, ndr). Insieme, con un unico obiettivo: provare a tornare in Parlamento. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>