<doc sitename="Il Fatto Quotidiano" title="Berlusconi: &quot;Tra e me la signora Pascale nessuna crisi&quot;. Ma lei vive a Madrid - Il Fatto Quotidiano" author="F Q" date="2014-12-30" url="http://www.ilfattoquotidiano.it/2014/12/30/berlusconi-pascale-in-crisi-madrid-nelle-occasioni-pubbliche/1304610/" hostname="ilfattoquotidiano.it" description="Crisi tra Francesca Pascale e Silvio Berlusconi. Questo è quanto scrive oggi La Stampa: “L’articolo è frutto di fantasia”, ribatte il presidente di Forza Italia. Il quotidiano torinese racconta di una crisi di coppia sempre più netta, tanto che la ventinovenne napoletana si sarebbe trasferita a Madrid in un lussuoso appartamento (comprato, si vocifera, dallo stesso …" categories="Società" tags="Francesca Pascale;Silvio Berlusconi" fingerprint="7da7132e992ffe35">
  <main>
    <head rend="h1">Berlusconi: “Tra e me la signora Pascale nessuna crisi”. Ma lei vive a Madrid</head>
    <graphic src="https://st.ilfattoquotidiano.it/wp-content/uploads/2014/12/Berlusconi-Pascale675.jpg"/>
    <p>Crisi tra <hi rend="#b">Francesca Pascale</hi> e <hi rend="#b">Silvio Berlusconi</hi>. Questo è quanto scrive oggi <hi rend="#b">La Stampa</hi>: “L’articolo è frutto di fantasia”, ribatte il presidente di Forza Italia. Il quotidiano torinese racconta di una crisi di coppia sempre più netta, tanto che la ventinovenne napoletana si sarebbe trasferita a <hi rend="#b">Madrid</hi> in un lussuoso appartamento (comprato, si vocifera, dallo stesso Berlusconi), per studiare lingue. Stando all’articolo di Maria Corbi, dunque, Silvio sarebbe tornato single. Sempre più spesso da solo nelle occasioni ufficiali e mondane, sembrano tempi lontani quelli delle foto con la Pascale e l’ormai desaparecido<hi rend="#b"> Dudù</hi>: non è passata inosservata l’assenza della signora Pascale alla presentazione del libro di Alfonso Signorini, “L’altra parte di me”, lo scorso 7 dicembre a Milano: per una Francesca assente, un Silvio in vena di gag e battute.</p>
    <p>Smentisce, Silvio Berlusconi: “Leggo sul quotidiano La Stampa un articolo riguardante i miei rapporti con la signora Francesca Pascale. Premesso che la sfera della vita privata di ciascun individuo, anche se personaggio pubblico, dovrebbe rimanere appunto materia privata, preciso che l’articolo in questione è frutto di fantasia e che nulla di quanto riferito corrisponde al vero”. Queste le parole dell’<hi rend="#b">ex premier</hi>, sostenute da testimonianze del suo entourage: “Lui le vuole molto bene e si occupa di lei. Vuole che studi ed è contento che si goda la sua età visto che non può sposarla. Sarà sempre grato a questa ragazza per essergli stata vicino nei momenti più duri”.</p>
    <p>Un “<hi rend="#b">sì</hi>” mai pronunciato: questa, secondo il quotidiano torinese, sarebbe la ragione dell’allontanamento tra i due fidanzati. “Ora Silvio deve dirmi sì”, aveva dichiarato lei a Vanity Fair. “E’ impossibile che mio padre si risposi di nuovo”, aveva rilanciato <hi rend="#b">Barbara Berlusconi</hi> qualche tempo dopo. Ed è stato proprio il compleanno dell’amministratore delegato del Milan l’occasione per allontanare definitivamente l’ipotesi di nozze: alla domanda della ex moglie, <hi rend="#b">Veronica Lario</hi>, “E’ vero che ti risposi?”, Berlusconi avrebbe risposto con un deciso “Sono ancora scottato dalle ultime nozze”.</p>
    <p>Matrimonio o no, sembra però che Francesca Pascale non intenda abbandonare il nido d’amore: “Scappata di casa? Si, a 20 anni! Finché Silvio mi sopporta, non mi muovo da qui. E quando non mi sopporterà più andrò nella stanza accanto”, ha dichiarato la ventinovenne al sito Fanpage.it.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>