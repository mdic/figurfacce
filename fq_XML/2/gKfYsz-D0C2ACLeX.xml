<doc sitename="Il Fatto Quotidiano" title="Berlusconi, la procura di Torino chiede il rinvio al giudizio nello stralcio del Ruby Ter - Il Fatto Quotidiano" author="F Q" date="2017-11-24" url="https://www.ilfattoquotidiano.it/2017/11/24/berlusconi-la-procura-di-torino-chiede-il-rinvio-al-giudizio-nello-stralcio-del-ruby-ter/3998826/" hostname="ilfattoquotidiano.it" description="Un altro rinvio a giudizio per Silvio Berlusconi. Questa volta a chiedere di processare l’anziano leader di Forza Italia è la procura di Torino , titolare di uno dei fascicoli stralcio dell’inchiesta ‘Ruby Ter‘. Il procedimento è uno dei filoni dell’inchiesta sul caso ‘Ruby’ e vede Berlusconi indagato per corruzione in atti giudiziari insieme a Roberta Bonasia, un’ex infermiera …" categories="Giustizia" tags="Caso Ruby;Processo Ruby;Procura di Torino;Ruby;Silvio Berlusconi;Torino" fingerprint="70a4e6741f2f95bd">
  <main>
    <head rend="h1">Berlusconi, la procura di Torino chiede il rinvio al giudizio nello stralcio del Ruby Ter</head>
    <graphic src="https://st.ilfattoquotidiano.it/wp-content/uploads/2017/05/berlusconi_675.jpg"/>
    <p>Un altro rinvio a giudizio per Silvio Berlusconi. Questa volta a chiedere di processare l’anziano leader di Forza Italia è la procura di <hi rend="#b">Torino</hi> , titolare di uno dei fascicoli stralcio dell’inchiesta ‘<hi rend="#b">Ruby Ter</hi>‘. Il procedimento è <ref target="https://www.ilfattoquotidiano.it/2015/06/30/ruby-ter-berlusconi-e-le-olgettine-verso-il-processo-tutti-pagamenti-del-bancomat-umano-alle-testi-pagate-mentire/1830183/">uno dei filoni dell’inchiesta sul caso ‘Ruby’ e vede Berlusconi indagato per corruzione in atti giudiziari</ref> insieme a </p>
    <p><hi rend="#b">Roberta Bonasia</hi>, un’ex infermiera di</p>
    <p><hi rend="#b">Nichelino</hi>, in provincia di Torino, poi diventata modella e soubrette, coinvolta anche lei nello scandalo delle</p>
    <p><hi rend="#b">cene a luci rosse</hi>di Arcore.</p>
    <p><ref target="https://www.ilfattoquotidiano.it/2017/02/24/ruby-fascicolo-a-torino-silvio-berlusconi-indagato-con-roberta-bonasia/3414499/">La decisione di ‘spacchettare’ il processo Ruby è stata presa il 29 aprile del 2016</ref>dal giudice per l’udienza preliminare di Milano,</p>
    <p>
      <hi rend="#b">Laura</hi>
    </p>
    <p><hi rend="#b">Marchiondelli</hi>, che aveva deciso di trasferire gli atti per</p>
    <p><hi rend="#b">competenza territoriale</hi>a sette diverse procure.</p>
    <p>Secondo le indagini svolte originariamente dalla procura del capoluogo milanese, l’ex presidente del consiglio destinò somme di <hi rend="#b">denaro</hi> alla Bonasia affinché la ragazza rendesse testimonianze non veritiere nei processi sulle cene di Arcore. Per la <hi rend="#b">soubrette</hi> c’è infatti un’ipotesi d’accusa di<hi rend="#b"> false dichiarazioni</hi>. Dalle intercettazioni disposte dalla procura di Milano nel 2012, Roberta Bonasia veniva definita come possibile “<hi rend="#b">compagna</hi>” dell’allora presidente del Consiglio, circostanza che è stata sempre smentita dagli interessati.</p>
    <p><ref target="https://www.ilfattoquotidiano.it/2017/02/24/ruby-fascicolo-a-torino-silvio-berlusconi-indagato-con-roberta-bonasia/3414499/">Già Miss Torino 2010 e finalista di Miss Italia, lavorava come infermiera nell’ospedale all’azienda sanitaria locale con il sogno di diventare ”diventare ballerina e show girl a 360 gradi”</ref>. Il suo nome venne fuori quando a parlare di lei in una telefonata, intercettata, furono <hi rend="#b">Lele Mora</hi> ed <hi rend="#b">Emilio Fede</hi>, entrambi all’epoca indagati in uno dei procedimenti. ”Roberta Bonasia ha preso possesso di tutto. Pretende tutto. Lui è preso…” dicevano. Secondo la procura di Milano per la ragazza Berlusconi avrebbe sborsato <hi rend="#b">80mila euro</hi> tra bonifici e assegni e un appartamentino nella <hi rend="#b">Torre Velasca. </hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>