<doc sitename="Il Fatto Quotidiano" title="Berlusconi, De Benedetti e Rcs: le larghe intese della pubblicità sul web - Il Fatto Quotidiano" author="E Bianchini e T Mackinson" date="2014-07-09" url="http://www.ilfattoquotidiano.it/2014/07/09/pubblicita-online-berlusconi-e-de-benedetti-soci-lasse-comune-degli-eterni-rivali/1055141/" hostname="ilfattoquotidiano.it" description="Si sono scontrati per decenni a suon di dichiarazioni e battaglie legali, culminate con il risarcimento da parte di Fininvest di 494 milioni di euro per il Lodo Mondadori. Ma ora i rapporti tra Silvio Berlusconi e Carlo De Benedetti, da sempre competitor e rivali sul fronte politico, potrebbero essere a un punto di svolta e …" categories="Media" tags="Brasile;Carlo De Benedetti;Fininvest;Google;Lodo Mondadori;Mondadori;Rcs;Repubblica;Silvio Berlusconi;Yahoo" fingerprint="63b0b621713ab535">
  <main>
    <head rend="h1">Berlusconi, De Benedetti e Rcs: le larghe intese della pubblicità sul web</head>
    <graphic src="https://st.ilfattoquotidiano.it/wp-content/uploads/2014/07/immagine-de-benedetti-berlusconi-640.jpg"/>
    <p>Si sono scontrati per decenni a suon di dichiarazioni e battaglie legali, <ref target="http://www.ilfattoquotidiano.it/2013/09/17/lodo-mondadori-risarcimento-berlusconi-a-de-benedetti-fissato-in-5412-milioni/714318/">culminate con il risarcimento da parte di Fininvest di 494 milioni di euro per il Lodo Mondadori</ref>. Ma ora i rapporti tra </p>
    <p><hi rend="#b">Silvio Berlusconi</hi>e</p>
    <p><hi rend="#b">Carlo De Benedetti</hi>, da sempre competitor e rivali sul fronte politico, potrebbero essere a un punto di svolta e risolversi in un progetto di</p>
    <p><hi rend="#b">business</hi>. Nei piani dei due imprenditori, secondo quanto rivelato da fonti bancarie a</p>
    <p><hi rend="#i">Il Messaggero</hi>e</p>
    <p><hi rend="#i">Dagospia</hi>, c’è la costituzione di una concessionaria di</p>
    <p><hi rend="#b">pubblicità online</hi>. Quando? “Prima della pausa estiva”. L’obiettivo: fare cartello comune contro i giganti del web come</p>
    <p><hi rend="#i">Yahoo!</hi>e contro la</p>
    <p><hi rend="#b">Rai</hi>di</p>
    <p><hi rend="#b">Luigi Gubitosi</hi>, rea di avere svenduto la pubblicità per i mondiali del</p>
    <p><hi rend="#b">Brasile</hi>.</p>
    <p>I partner coinvolti sono quattro: sul fronte di Arcore c’è <hi rend="#b">Mediamond</hi> – joint venture divisa tra <hi rend="#b">Mondadori Pubblicità</hi> e <hi rend="#b">Publitalia ’80</hi>, concessionaria di <hi rend="#b">Mediaset</hi> – su quello dell’Ingegnere la <hi rend="#b">Manzoni</hi>, incaricata della pubblicità del gruppo <hi rend="#i">Espresso</hi>. A loro si aggiungono <hi rend="#b">Rcs</hi> e <hi rend="#b">Banzai</hi>, società controllata da <hi rend="#b">Paolo Ainio</hi> e dalla Sator di <hi rend="#b">Matteo Arpe</hi>. Il business comune tra il Cav e l’Ingegnere sarebbe una svolta storica, ma già in passato ci sono stati tentativi per fare affari insieme. Bisogna tornare al 2005, quando il fondo salva-imprese <hi rend="#i">Management &amp; Capitali</hi> di De Benedetti, ricorda <hi rend="#i">Dagospia</hi>, aveva aperto ai figli di Berlusconi, che all’epoca Berlusconi era presidente del Consiglio. Ma le firme di <hi rend="#i">Repubblica</hi> si opposero e non se ne fece nulla. Stavolta, invece, bocche cucite dal giornale. Almeno per ora. Il comitato di redazione – organo sindacale aziendale dei giornalisti – a <hi rend="#i">ilfattoquotidiano.it </hi>taglia corto: “Non vogliamo commentare né fornire alcuna informazione”. Non rivelano se l’operazione sia stata appresa dai giornali o se fosse già stata illustrata in azienda, né tanto meno se intendano prendere posizione. Silenzio anche al <hi rend="#i">Corriere</hi>, dove nel cdr c’è chi era all’oscuro dell’operazione e chi invece spiega di “non avere ancora trovato una <hi rend="#b">linea comune</hi>” sulla nascente società di adv online. Non sanno nemmeno se la troveranno a breve e in ogni caso “dipende dagli sviluppi”. </p>
    <p>Più battagliera la reazione del <hi rend="#b">Cdr de L’Espresso</hi> che, del resto, ha in pancia la prova regina sul fatto che l’accordo tra nemici possa avere effetti anche sulla linea editoriale. “Con l’azienda non abbiamo mai parlato”, dicono i giornalisti incalzati anche sulle voci di un servizio sulle <hi rend="#b">intercettazioni inedite di Marina Berlusconi </hi>fermo da giorni. “Due settimane fa abbiamo avuto garanzie dal Direttore che lo pubblicheremo. Sarà in qualche modo la prova del nove che questa novità non andrà a scapito dell’indipendenza della testata”, spiegano ancora, certo sorpresi che le larghe intese si stiano estendendo a forme di compartecipazione e cointeressenza economica e finanziaria tra gruppi concorrenti. </p>
    <p>Il progetto, visti i protagonisti, ha i numeri per scatenare un terremoto sugli equilibri del mercato di settore. Di certo sarà osservato attentamente dall’<hi rend="#b">Antitrust</hi>. Se la messa a punto dell’asse tra eterni rivali sorprende, il fronte comune si era comunque già delineato da tempo. L’ultimo segnale a fine giugno, quando nel corso di un convegno sull’economia digitale organizzato dal presidente della commissione Bilancio della Camera<hi rend="#b"> Francesco Boccia</hi>, il presidente di Mediaset <hi rend="#b">Fedele Confalonieri</hi> e <hi rend="#b">Carlo De Benedetti</hi> si erano trovati d’accordo su tutta la linea. Ovvero che i big di internet devono pagare le tasse dove fanno <hi rend="#b">utili</hi> e <hi rend="#b">fatturato</hi>, così come fanno gli editori. E ora che si avvia il semestre europeo a guida italiana il premier <hi rend="#b">Matteo Renzi</hi> deve mantenere la promessa fatta di portare il problema in sede europea, trovando anche una soluzione. Ma, a differenza di <hi rend="#i">Google</hi>, <hi rend="#b">Berlusconi</hi>, <hi rend="#b">De Benedetti</hi> e <hi rend="#b">Rcs</hi> sono anche editori. Non solo: rappresentano una parte considerevole del settore in <hi rend="#b">Italia</hi>. Quindi, dato il loro peso sul mercato, se la società prenderà il via, ci saranno ripercussioni su altri editori e altre concessionarie di pubblicità.</p>
    <p>E poi c’è il fronte <hi rend="#b">calcio</hi>. Perché, scrive ancora <hi rend="#i">Dagospia</hi>, “non è un segreto che Biscione, Rcs e Manzoni siano allibite per come <hi rend="#b">Luigino Gubitosi</hi> ha gestito la vendita degli spazi pubblicitari dei Mondiali brasiliani”. Nemici comuni per un eventuale orizzonte di affari.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>