<doc sitename="Il Fatto Quotidiano" title="Flat tax, Berlusconi usa il fisco per riunire il centrodestra: &quot;Aliquota unica conveniente per tutti&quot;. Renzi: &quot;Sbagliato&quot; - Il Fatto Quotidiano" author="F Q" date="2017-12-02" url="https://www.ilfattoquotidiano.it/2017/12/02/flat-tax-berlusconi-usa-il-fisco-per-riunire-il-centrodestra-aliquota-conveniente-per-tutti-renzi-no-misura-sbagliata/4015438/" hostname="ilfattoquotidiano.it" description="Il centrodestra rischia di cigolare se parla di neofascismi? Berlusconi risponde che sulle questioni minori ci sono differenze, ma sui temi principali l’unità della coalizione non si discute. E così rilancia la flat tax, l’imposta uguale per tutti che vuole lui, ma vogliono anche la presidente di Fratelli d’Italia Giorgia Meloni e il segretario della Lega …" categories="Politica" tags="Centrodestra;Fisco;Flat Tax;Silvio Berlusconi" fingerprint="f9babc70ff6ea138">
  <main>
    <head rend="h1">Flat tax, Berlusconi usa il fisco per riunire il centrodestra: “Aliquota unica conveniente per tutti”. Renzi: “Sbagliato”</head>
    <graphic src="https://st.ilfattoquotidiano.it/wp-content/uploads/2017/12/02/berlusconi-675.jpg"/>
    <p>Il <hi rend="#b">centrodestra</hi> rischia di <hi rend="#b">cigolare</hi> se parla di <hi rend="#b">neofascismi</hi>? <hi rend="#b">Berlusconi</hi> risponde che sulle questioni minori ci sono <hi rend="#b">differenze</hi>, ma sui <hi rend="#b">temi principali </hi>l’unità della coalizione non si discute. E così rilancia la<hi rend="#b"> flat tax</hi>, l’imposta uguale per tutti che vuole lui, ma vogliono anche la presidente di <hi rend="#b">Fratelli d’Italia Giorgia Meloni</hi> e il segretario della <hi rend="#b">Lega Nord Matteo</hi><hi rend="#b">Salvini</hi>. L’ex presidente del Consiglio l’aveva già lanciata nell’intervista a <hi rend="#b">Fabio</hi><hi rend="#b">Fazio</hi>, a <hi rend="#i">Che tempo che fa</hi>: una flat tax, aveva spiegato, per famiglie e imprese “con aliquote inferiori a quelle attuali per <hi rend="#b">ridurre evasione</hi> ed elusione ed evasione fiscale e far entrare più soldi per il rilancio del lavoro e le politiche per i giovani”. E oggi riprende quel discorso in un videomessaggio nel quale l’obiettivo principale è il M5s: “Come nostri avversari ci sono il <hi rend="#b">ribellismo</hi>, il <hi rend="#b">pauperismo,</hi> il <hi rend="#b">giustizialismo</hi> dei grillini; le loro <hi rend="#b">ricette economiche</hi> che devasterebbero la nostra economia, massacrerebbero in particolare il <hi rend="#b">ceto medio</hi> sotto i colpi di una <hi rend="#b">tassazione insostenibile</hi>. Ci sono persone che non hanno mai lavorato, che non hanno mai amministrato neppure un condominio. L’87 per cento dei grillini prima di entrare in Parlamento non aveva mai neppure fatto una dichiarazione dei redditi. Dobbiamo fermarli”. A petto di questa descrizione dei Cinquestelle, Berlusconi rilancia invece la classe dirigente del centrodestra: “Noi rappresentiamo la concretezza, la serietà, l’etica del fare, la responsabilità dei risultati. Non siamo professionisti della politica, ma donne e uomini che hanno dimostrato nella vita di saper realizzare obbiettivi concreti”.</p>
    <p>Il programma, quindi: “Farà ripartire l’Italia partendo da un <hi rend="#b">taglio generalizzato</hi> delle <hi rend="#b">tasse</hi>, dalla <hi rend="#b">flat tax</hi> fissata ad un’aliquota conveniente per tutti, dall’<hi rend="#b">abolizione delle tasse</hi> sulla <hi rend="#b">prima casa</hi>, sulla <hi rend="#b">prima auto</hi>, sulle <hi rend="#b">donazioni</hi> e le <hi rend="#b">successioni</hi>. Loro distruggerebbero l’Italia, il ceto medio in particolare, con un’ondata di nuove tasse, dalla patrimoniale alle tasse sulla casa e ad un’imposta di successione fino al 45 per cento”.</p>
    <p>Sulla flat tax, di sicuro, non c’è invece intesa con<hi rend="#b"> Matteo Renzi</hi>. “Noi non facciamo flat tax o il reddito di cittadinanza – ha detto il segretario del Pd incontrando alcuni amministratori locali – ma diamo una mano a fine mese a chi lavora”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>