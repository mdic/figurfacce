<doc sitename="Il Fatto Quotidiano" title="Cassazione: &quot;Toga rossa non è un termine offensivo, in certi casi è un elogio&quot; - Il Fatto Quotidiano" author="F Q" date="2015-01-27" url="http://www.ilfattoquotidiano.it/2015/01/27/cassazione-toga-rossa-non-termine-offensivo-in-certi-casi-elogio/1375338/" hostname="ilfattoquotidiano.it" description="Per anni è stato il termine “preferito” da Silvio Berlusconi per etichettare i magistrati che lo “perseguitavano”. Ma “toga rossa” – secondo la Cassazione – non è un’espressione offensiva. Anzi, in certi casi può essere addirittura un elogio. Almeno quando si dà della “toga rossa” a qualche magistrato nei confronti del quale si vuole enfatizzare …" categories="Giustizia" tags="Cassazione;Magistrati;Silvio Berlusconi" fingerprint="4baf3eb3c9e5bdad">
  <main>
    <head rend="h1">Cassazione: “Toga rossa non è un termine offensivo, in certi casi è un elogio”</head>
    <graphic src="https://st.ilfattoquotidiano.it/wp-content/uploads/2015/01/magistrati_675.jpg"/>
    <p>Per anni è stato il termine “preferito” da<hi rend="#b"> Silvio Berlusconi</hi> per etichettare i magistrati che lo “perseguitavano”. Ma “<hi rend="#b">toga rossa</hi>” – secondo la Cassazione – non è un’espressione offensiva. Anzi, in certi casi può essere addirittura un elogio. Almeno quando si dà della “toga rossa” a qualche magistrato nei confronti del quale si vuole enfatizzare la “coscienza fiera”. Ecco perché la Suprema Corte ha bocciato il ricorso del magistrato siciliano, <hi rend="#b">Lorenzo Matassa</hi>, che si era sentito <hi rend="#b">diffamato</hi> nelle pagine di un libro edito da Baldini e Castoldi di <hi rend="#b">Giorgio Galli</hi>, dal titolo “Piombo rosso – la storia completa della lotta armata in Italia dal 1970 ad oggi”.</p>
    <p>In particolare, nel volume – ricostruisce la sentenza 1434 – si fa riferimento al magistrato sostenendo che “il pm – che poi ha querelato – era una <hi rend="#b">toga rossa</hi>, proprio di Palermo, di quelle particolarmente sgradite al presidente del Consiglio (Silvio Berlusconi, ndr) e ai suoi giornali”. Se in primo grado il magistrato aveva ottenuto un risarcimento di 5 mila euro perché il giudice aveva reputato diffamatoria l’espressione “toga rossa”, in appello la Corte di Milano (luglio 2010) glielo ha negato.</p>
    <p>Nel dettaglio, i giudici di secondo grado – giudizio al quale si è allineata la Cassazione oggi – avevano evidenziato che “la censurata espressione di ‘toga rossa’ presa nel contesto di un’ampia trattazione sul periodo dei cosiddetti ‘anni di piombo’ non risultava usata in tono denigratorio e dispregiativo, bensì in senso positivo, ossia per indicare l’atteggiamento di un magistrato inquirente che non si ferma alle apparenze e che gode di una ‘coscienza tranquillamente fiera’”.</p>
    <p>Inoltre, la Cassazione ha ricordato ancora che, secondo la Corte d’appello, l’espressione “toghe rosse” “presa nel contesto di un’ampia trattazione sul periodo dei cosiddetti ‘<hi rend="#b">anni di piombo</hi>‘, non risultava usata in tono denigratorio o dispregiativo – come sosteneva il magistrato – bensì piuttosto in senso positivo, ossia per indicare l’atteggiamento di un magistrato inquirente che non si ferma alle apparenze e che gode di ‘una coscienza tranquillamente fiera’”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>