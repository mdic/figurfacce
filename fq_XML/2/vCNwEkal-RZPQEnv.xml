<doc sitename="Il Fatto Quotidiano" title="Mafia, pentito: &quot;Alfano portato da Cosa Nostra. Berlusconi pedina di Dell'Utri&quot; - Il Fatto Quotidiano" author="Giuseppe Pipitone" date="2015-04-17" url="http://www.ilfattoquotidiano.it/2015/04/17/mafia-pentito-alfano-portato-nostra-berlusconi-pedina-dellutri/1600276/" hostname="ilfattoquotidiano.it" description="Il ministro dell’Interno Angelino Alfano? “Portato da Cosa nostra, ma poi gli ha voltato le spalle”. Forza Italia? “Nata per volere dei servizi segreti”. Silvio Berlusconi? “Una pedina nelle mani di Marcello Dell’Utri”. Il pm Nino Di Matteo? “Lo vogliono morto sia Cosa Nostra che i servizi segreti”. Parola di Carmelo D’Amico, l’ex killer di …" categories="Mafie" tags="Angelino Alfano;Bernardo Provenzano;Forza Italia;Giovanni Brusca;Mafia;Marcello Dell’Utri;Matteo Messina Denaro;Nino di Matteo;Silvio Berlusconi;Totò Riina;Trattativa Stato-Mafia" fingerprint="ed1d3201fc61902d">
  <main>
    <head rend="h1">Mafia, pentito: “Alfano portato da Cosa Nostra. Berlusconi pedina di Dell’Utri”</head>
    <graphic src="https://st.ilfattoquotidiano.it/wp-content/uploads/2014/10/alfano-675.jpg"/>
    <p>Il ministro dell’Interno <hi rend="#b">Angelino Alfano</hi>? “Portato da <hi rend="#b">Cosa nostra</hi>, ma poi gli ha voltato le spalle”. <hi rend="#b">Forza Italia</hi>? “Nata per volere dei servizi segreti”. <hi rend="#b">Silvio Berlusconi</hi>? “Una pedina nelle mani di <hi rend="#b">Marcello Dell’Utri</hi>”. Il pm <hi rend="#b">Nino Di Matteo</hi>? “Lo vogliono morto sia Cosa Nostra che i servizi segreti”. Parola di <hi rend="#b">Carmelo D’Amico</hi>, l’ex killer di Barcellona Pozzo di Gotto, oggi diventato l’ultimo super testimone dell’inchiesta sulla <hi rend="#b">Trattativa</hi> tra pezzi dello Stato e Cosa Nostra.</p>
    <p>È un collaboratore importante D’Amico, un pentito che i pm del pool Stato – mafia considerano <hi rend="#b">altamente credibile</hi>. Merito delle confidenze raccolte nei due anni trascorsi in carcere con <hi rend="#b">Nino Rotolo</hi>, il boss di Pagliarelli fedelissimo di <hi rend="#b">Bernardo Provenzano</hi>. “Rotolo mi disse che <hi rend="#b">Matteo Messina Denaro</hi> non è il capo di Cosa nostra, perché è il capomandamento di Trapani: ma il capo di Cosa nostra non può essere un trapanese, deve essere palermitano”, è uno dei tanti passaggi della deposizione di D’Amico, ascoltato come testimone dalla corte d’Assise di Palermo che sta processando politici, boss mafiosi ed alti ufficiali dei carabinieri per il <hi rend="#b">patto segreto</hi> tra pezzi delle istituzioni e Cosa Nostra.</p>
    <p>Un racconto cominciato con un mea culpa: “Ho commesso almeno <hi rend="#b">una trentina</hi> di omicidi, soprattutto per i catanesi dal 1992 in poi: a un ragazzo ho anche tagliato le mani”, ha confessato D’Amico, spiegando di aver deciso di collaborare con la magistratura “<ref target="http://www.ilfattoquotidiano.it/2014/06/21/papa-francesco-in-calabria-davanti-a-250mila-fedeli-i-mafiosi-sono-scomunicati/1035287/">dopo la scomunica dei mafiosi di Papa Francesco</ref>, quelle parole mi hanno colpito moltissimo”. L’anatema del pontefice contro i boss è del </p>
    <p><hi rend="#b">21 giugno 2014</hi>: da quel momento D’Amico inizia ad aprire il suo personalissimo libro dei ricordi, prima davanti ai pm della dda di Messina, e poi con i magistrati del pool palermitano.</p>
    <p>È davanti ai pm Nino Di Matteo, <hi rend="#b">Roberto Tartaglia</hi>, <hi rend="#b">Vittorio Teresi</hi> e <hi rend="#b">Francesco Del Bene</hi> che D’Amico mette a verbale tutto quello che ha appreso sui rapporti tra Cosa Nostra e le Istituzioni. Un racconto pieno di rivelazioni inedite, replicato davanti alla corte d’assise, che coinvolge direttamente il ministro dell’Interno. “Angelino Alfano – ha spiegato D’Amico collegato in videoconferenza con l’aula bunker del carcere Ucciardone– è stato portato da Cosa nostra che lo ha prima votato ad <hi rend="#b">Agrigento</hi>, ma anche dopo. Poi Alfano ha voltato le spalle ai boss facendo leggi come il<hi rend="#b"> 41 bis</hi> e sulla<hi rend="#b"> confisca dei beni</hi>”.</p>
    <p>Ma non solo. Perché a godere dell’appoggio delle cosche sarebbe stato anche l’ex presidente del Senato <ref target="http://www.ilfattoquotidiano.it/2014/10/28/schifani-archiviata-linchiesta-gip-rapporti-mafiosi-legati-attivita-professionale/1175583/"> Renato Schifani, già indagato per concorso esterno alla mafia e poi archiviato.</ref> “Cosa nostra ha votato anche Schifani, poi hanno voltato le spalle, e la mafia non ha votato più Forza Italia”. Per il collaboratore, poi, il partito di Silvio Berlusconi sarebbe nato perché sostenuto direttamente da </p>
    <p><hi rend="#b">Totò Riina</hi>e</p>
    <p><hi rend="#b">Bernardo Provenzano</hi>. “</p>
    <p><hi rend="#b">I boss votavano tutti Forza Italia</hi>, perché Berlusconi era una pedina di Dell’Utri, Riina, Provenzano e dei Servizi. Forza Italia è nata perché l’hanno voluta loro”. Poi però il patto tra politica e boss s’interrompe. “All’epoca i politici hanno fatto accordi con Cosa nostra, poi quando hanno visto che tutti i collaboratori di giustizia che sapevano non hanno parlato, si sono messi contro Cosa nostra, facendo</p>
    <p><hi rend="#b">leggi speciali</hi>, dicendo che volevano distruggere la mafia”.</p>
    <p>D’Amico ha anche raccontato che a Barcellona Pozzo di Gotto era attiva una loggia massonica. “Ne facevano parte uomini d’onore, avvocati e politici, e la comandava il senatore <hi rend="#b">Domenico Nania</hi> (ex vice presidente del Senato col Pdl) : a questa apparteneva anche Dell’Utri”. La fonte dell’ex killer di Barcellona Pozzo di Gotto è Rotolo, il boss palermitano con il quale condivide tra il 2012 e il 2014 l’ora di socialità. Rotolo è un pezzo da novanta, ex fedelissimo di Totò Riina e poi di Bernardo Provenzano. “Mi raccontò che i servizi avevano fatto sparire dal <hi rend="#b">covo di Riina</hi> un <hi rend="#b">codice di comunicazione</hi> per mettersi in contatto con <hi rend="#b">politici</hi> e gli stessi agenti dei servizi”. Ma il boss di Pagliarelli avrebbe fatto a D’Amico anche confidenze sulla<hi rend="#b"> latitanza di Provenzano</hi>. “Mi disse anche che Provenzano era protetto dal <hi rend="#b">Ros</hi> e dai Servizi e non si è mai spostato da Palermo, tranne quando andò ad operarsi di tumore alla prostata in Francia”.</p>
    <p>Ed è sempre Rotolo che racconta a D’Amico il piano di morte per <hi rend="#b">assassinare Di Matteo</hi>. “Rotolo ne parlava con <hi rend="#b">Vincenzo Galatolo</hi>: all’inizio non lo chiamavano per nome, ma lo definivano cane randagio, poi io chiesi di chi parlavano e mi risposero che si trattava di Di Matteo, e che aspettavano da un momento all’altro la <hi rend="#b">notizia dell’attentato</hi>”. Il racconto di D’Amico riscontra implicitamente le rivelazioni di <hi rend="#b">Vito Galatolo</hi>, figlio di Vincenzo, il boss dell’Acquasanta, che per primo ha svelato come a partire dal dicembre del 2012, Cosa Nostra <ref target="http://www.ilfattoquotidiano.it/2014/12/09/attentato-contro-matteo-pentito-tritolo-arrivato-dalla-calabria-era-pieno-dacqua/1259384/">avesse studiato nei dettagli un piano per assassinare il pm della Trattativa</ref>. “Era stabilito che il dottor Di Matteo doveva morire – ha aggiunto D’Amico – Rotolo mi ha raccontato che i servizi segreti volevano morto prima il dottor <hi rend="#b">Antonio Ingroia</hi>, poi Di Matteo. E siccome Provenzano non voleva più le bombe, dovevamo morire con un agguato”.</p>
    <p>Anche Vito Galatolo ha raccontato che in un primo momento l’attentato contro il pm palermitano doveva essere fatto con<hi rend="#b"> 200 chili di tritolo</hi>, già acquistati dalla Calabria e arrivati a Palermo. Poi però si passo ad un piano di riserva, che prevedeva l’eliminazione del magistrato in un agguato a colpi di <hi rend="#b">kalashnikov</hi>. Appena poche settimane fa l’<hi rend="#b">allerta al palazzo di Giustizia</hi> è tornata ai massimi livelli, dato che uomini armati sarebbero stati localizzati nei pressi di un circolo tennistico sporadicamente frequentato dal pm. E se Galatolo aveva indicato in Messina Denaro il<hi rend="#b"> mandante dell’omicidio</hi> (<ref target="http://www.ilfattoquotidiano.it/2014/11/19/minacce-matteo-lettera-messina-denaro-si-spinto-troppo/1221584/">“Perché Di Matteo si sta spingendo troppo oltre” aveva scritto il padrino di Castelvetrano ai boss di Palermo</ref>) per D’Amico l’ordine arrivava anche da altri ambienti.</p>
    <p>“A volere la morte di Di Matteo erano sia<hi rend="#b"> Cosa Nostra</hi> che i<hi rend="#b"> Servizi</hi> perché stava arrivando a svelare i rapporti dei Servizi come fece a suo tempo il dottor Giovanni Falcone”. E quando ad un certo punto l’attentato sembra essere entrato in fase d’impasse, Rotolo e Vincenzo Galatolo provano ad inviare D’Amico a Palermo. “Io – ha spiegato il pentito – dovevo uscire da lì a poco dal carcere e si parlava di delegare me per portare avanti questa cosa”. Il vero chiodo fisso di D’Amico, però, sono i servizi. “Arrivano dappertutto ed è per questo che altri pentiti come <hi rend="#b">Giovanni Brusca</hi> e <hi rend="#b">Nino Giuffré</hi> non raccontano tutto quello che sanno sui <hi rend="#b">mandanti esterni delle stragi</hi>”. Alla fine ecco anche una paradossale precisazione. “I <hi rend="#b">servizi</hi> organizzano anche <hi rend="#b">finti suicidi</hi> in carcere: per questo voglio chiarire che <hi rend="#b">io godo di ottima salute</hi> e non ho nessuna intenzione di suicidarmi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>