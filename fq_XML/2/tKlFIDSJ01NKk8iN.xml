<doc sitename="Il Fatto Quotidiano" title="Elezioni, D'Alema: &quot;Berlusconi e Renzi? Tra poco li sentiremo promettere come Lucio Dalla che sarà tre volte Natale&quot; - Il Fatto Quotidiano" author="F Q" date="2018-01-18" url="https://www.ilfattoquotidiano.it/2018/01/18/elezioni-dalema-berlusconi-e-renzi-tra-poco-li-sentiremo-promettere-come-lucio-dalla-che-sara-tre-volte-natale/4100179/" hostname="ilfattoquotidiano.it" description="Grasso come leader “è se stesso: una persona seria – afferma D’Alema – Certo è più difficile conquistare la scena, se uno non partecipa a questa grottesca gara a chi la spara più grossa, cui sono impegnati a pari titolo il grande maestro Berlusconi e il suo giovane allievo Renzi. Tra poco li sentiremo promettere come Lucio Dalla che sarà tre …" categories="Elezioni Politiche 2018" tags="Elezioni Politiche;Liberi e uguali;Massimo DAlema;Matteo Renzi;Pietro Grasso;Silvio Berlusconi" fingerprint="27fdf0764c592109">
  <main>
    <head rend="h1">Elezioni, D’Alema: “Berlusconi e Renzi? Tra poco li sentiremo promettere come Lucio Dalla che sarà tre volte Natale”</head>
    <graphic src="https://st.ilfattoquotidiano.it/wp-content/uploads/2018/01/18/massimo-dalema-675.jpg"/>
    <p>Grasso come leader “è se stesso: una persona seria – afferma D’Alema – Certo è più difficile conquistare la scena, se uno non partecipa a questa grottesca gara a chi la spara più grossa, cui sono impegnati a pari titolo il grande maestro <hi rend="#b">Berlusconi</hi> e il suo giovane allievo <hi rend="#b">Renzi</hi>. Tra poco li sentiremo promettere come<hi rend="#b"> Lucio Dalla</hi> che<hi rend="#b"> sarà tre volte Natale</hi>“. A dirlo è <hi rend="#b">Massimo D’Alema</hi>, intervistato dal <hi rend="#i">Corriere della Sera</hi>, ipotizzando dopo il voto un <hi rend="#b">governo del presidente</hi> e “una convergenza di tanti partiti diversi attorno a<hi rend="#b"> obiettivi molto limitati</hi>“.</p>
    <p>“La classe dirigente ha il dovere di dire la verità al Paese: questa legge è congegnata perché nessuno abbia la maggioranza. Occorrerà lo sforzo di garantire una ragionevole governabilità, mentre il Parlamento avrà un compito costituente, a cominciare da una nuova legge elettorale. Il Paese pagherà un prezzo alto al fallimento del renzismo, al modo disastroso, superficiale e arrogante con cui ha affrontato questioni delicatissime come le riforme”. Rivolto al gruppo dirigente del Pd, l’ex presidente del Consiglio dice: “<hi rend="#b">Non facciamoci del male</hi>; creiamo le condizioni per un dialogo futuro. Dopo il 4 marzo, viene il 5 marzo. Il Pd dovrebbe semmai dedicare la sua campagna a <hi rend="#b">contrastare la destra</hi>“. Viceversa “consiglierei al Pd – continua D’Alema – di adottare una certa prudenza, anziché continuare ad attaccarci”, perché “attaccare noi non porta voti a loro, ma ai Cinquestelle. L’uso strumentale del <hi rend="#b">voto utile</hi> per schiacciarci non funziona ed è controproducente”. Sugli inviti a fare “un passo di lato” D’Alema rassicura: “Sono estremamente laterale. Faccio campagna in uno dei collegi uninominali più laterali del Paese, il <hi rend="#b">Basso Salento</hi>, non partecipo a negoziati per posti sicuri. Do una mano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>