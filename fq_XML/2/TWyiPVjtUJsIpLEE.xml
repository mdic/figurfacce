<doc sitename="Il Fatto Quotidiano" title="Sicurezza, Salvini: &quot;Berlusconi? Nessun tavolo con chi protegge gli stupratori&quot; - Il Fatto Quotidiano" author="F Q" date="2017-12-14" url="https://www.ilfattoquotidiano.it/2017/12/14/sicurezza-salvini-berlusconi-nessun-tavolo-con-chi-protegge-gli-stupratori/4038380/" hostname="ilfattoquotidiano.it" description="Il Cavaliere tende la mano, il leader della Lega si rifiuta di stringerla. Non si placano le acque tra Silvio Berlusconi e Matteo Salvini: “Stiamo ricevendo centinaia di telefonate, messaggi, mail di donne e uomini arrabbiati e delusi per l’incredibile scelta di Forza Italia di proteggere stupratori e assassini – ha detto il segretario del …" categories="Politica" tags="Matteo Salvini;Silvio Berlusconi" fingerprint="b1bd1255da6bcb35">
  <main>
    <head rend="h1">Sicurezza, Salvini: “Berlusconi? Nessun tavolo con chi protegge gli stupratori”</head>
    <graphic src="https://st.ilfattoquotidiano.it/wp-content/uploads/2017/12/14/Matteo-Salvini-675.jpg"/>
    <p>Il Cavaliere tende la mano, il leader della <hi rend="#b">Lega</hi> si rifiuta di stringerla. Non si placano le acque tra <hi rend="#b">Silvio Berlusconi</hi> e <hi rend="#b">Matteo Salvini</hi>: “Stiamo ricevendo centinaia di telefonate, messaggi, mail di donne e uomini arrabbiati e delusi per l’incredibile scelta di <hi rend="#b">Forza Italia</hi> di proteggere stupratori e assassini – ha detto il segretario del Carroccio, dopo il voto contrario dei forzisti in commissione Giustizia al Senato all’iter veloce per la legge Molteni che nega <hi rend="#b">sconti di pena</hi> per reati gravissimi – per quanto ci riguarda, sospendiamo le nostre previste partecipazioni a tavoli e incontri con Fi e Berlusconi finché non ci sarà un <hi rend="#b">chiarimento ufficiale</hi>“. <ref target="https://www.ilfattoquotidiano.it/2017/12/13/forza-italia-contro-il-taglio-degli-sconti-di-pena-per-reati-gravi-salvini-infuriato-con-berlusconi-stop-tavoli-e-incontri/4037028/">Mercoledì sera l’ex premier non mostrava segni di preoccupazione di fronte alle rimostranze di Salvini che aveva chiesto spiegazioni</ref>, spiegando che “i capricci” del leader della Lega sono “<hi rend="#b">sopravvalutati</hi>. Salvini quando si siede ad un tavolo è una persona <hi rend="#b">ragionevole</hi>, con lui – è la convinzione del leader Fi – <hi rend="#b">governeremo insieme</hi> in modo serio”.</p>
    <p>
      <hi rend="#b">Video di Alberto Sofia</hi>
    </p>
    <p><hi rend="#b">Matteo Renzi</hi> sceglie <hi rend="#i">Facebook</hi> per sottolineare i litigi in casa degli avversari: “Oggi sui quotidiani ci sono tante polemiche interne ai partiti. Vi direte: e dove è la novità? La novità è che per una volta non è colpa del Pd o del centrosinistra – scrive il segretario del Pd – oggi infatti litigano <hi rend="#b">quelli di destra</hi>, Berlusconi e Salvini. Dov’è la differenza? Che alla fine della rissa verbale, il centrodestra <hi rend="#b">si presenterà unito</hi>. Cioè litigheranno prima, durante e soprattutto dopo, ma il giorno delle elezioni fingeranno di stare insieme per racimolare <hi rend="#b">qualche seggio in più</hi>. Tutto legittimo, sia chiaro: ma si tratta di ipocrisia che tutti sanno e tutti fingono di non vedere”. Il leader Pd prosegue: “Solo in Italia del resto chi aderisce al <hi rend="#i">Partito Popolare Europeo</hi> fa accordi con i populisti amici della Le Pen nel silenzio dei commentatori che fino a qualche mese fa ci parlavano di <hi rend="#b">Europa</hi>, Europa, Europa”.</p>
    <p>Dopo la frizione Berlusconi-Salvini “siamo ancora più <hi rend="#b">vicini al governo</hi>, ancora piu vicini – commenta Luigi Di Maio – io l’avevo detto, il centrodestra è una coalizione che <hi rend="#b">non esiste</hi>. Lì dentro ci sono forze politiche che vogliono stare con la Merkel e forze che non vogliono stare con la Merkel. Litigano un giorno sì un giorno no”, sottolinea. “Io dico agli italiani: da una parte abbiamo il centrodestra che è <hi rend="#b">sfaldato</hi>, dall’altra un centrosinistra sfaldato. Berlusconi e Renzi flirtano. Anche ieri sera Berlusconi ha detto che vorrebbe di nuovo Gentiloni al governo. Ci sono due opportunità: votare per loro e continuare con questo caos e non far cambiare niente oppure votare per noi e garantire stabilità a questo Paese di cambiare veramente”, conclude Di Maio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>