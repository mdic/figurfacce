<doc sitename="Il Fatto Quotidiano" title="Camera, tre anni di legislatura a rapporto: più sedute, meno tempo per le leggi, esplode il ricorso al voto di fiducia - Il Fatto Quotidiano" author="Giorgio Velardi" date="2015-12-16" url="http://www.ilfattoquotidiano.it/2015/12/16/camera-tre-anni-di-legislatura-a-rapporto-piu-sedute-meno-tempo-per-le-leggi-esplode-il-ricorso-al-voto-di-fiducia/2310016/" hostname="ilfattoquotidiano.it" description="Lavoriamo poco? Venite a vedere le carte. Pare di sentirli, i parlamentari sempre sotto accusa per “fannullismo” e poca voglia di lavorare. Soprattutto dopo le critiche per i troppi giorni di vacanza che si sono assegnati per l’esame della legge di Stabilità e il ponte dell’Immacolata. Sembra di vederli gridare ad alta voce i loro …" categories="Camera" tags="Camera dei deputati;Enrico Letta;Governo;Governo Berlusconi;Governo Renzi;Laura Boldrini;Matteo Renzi;Silvio Berlusconi;Voto di Fiducia" fingerprint="6ff90b9569898125">
  <main>
    <head rend="h1">Camera, tre anni di legislatura a rapporto: più sedute, meno tempo per le leggi, esplode il ricorso al voto di fiducia</head>
    <graphic src="https://st.ilfattoquotidiano.it/wp-content/uploads/2015/03/boldrini675.jpg"/>
    <p>Lavoriamo poco? <hi rend="#b">Venite a vedere le carte</hi>. Pare di sentirli, i parlamentari sempre <hi rend="#b">sotto accusa per “fannullismo”</hi> e poca voglia di lavorare. Soprattutto dopo le critiche per i troppi giorni di vacanza che si sono assegnati per l’esame della legge di Stabilità e il ponte dell’Immacolata. Sembra di vederli gridare ad alta voce i loro meriti. E lo fanno attraverso il presidente della Camera, <hi rend="#b">Laura Boldrini</hi>. Che, l’attivismo degli inquilini di Montecitorio, lo ha fatto addirittura raccogliere in un<hi rend="#b"> volume </hi>(“Cifre e fatti. L’attività della Camera dei deputati a 33 mesi dall’inizio della legislatura”). Con numeri e percentuali, per tracciare un bilancio di tre anni di attività parlamentare. Periodo nel quale, certificano i dati ufficiali presentati nel corso della cerimonia di saluto della Boldrini alla stampa parlamentare, l’Aula di Montecitorio si è riunita per un numero di sedute superiore rispetto allo stesso periodo della passata legislatura: <hi rend="#b">536 contro 423</hi>. Anche se in confronto ad essa la distribuzione delle ore tra le varie attività ha visto una flessione del tempo dedicato a quella legislativa ed un corrispondente <hi rend="#b">aumento di quello impiegato per attività di indirizzo e controllo</hi>. Non solo: i dati presentati attestano anche il ricorso sfrenato ai<hi rend="#b"> decreti legge </hi>da parte del<hi rend="#b"> governo</hi>. Per non parlare di un altro record che il presidente del Consiglio, <hi rend="#b">Matteo Renzi</hi>, ha ormai ipotecato: quello dei <hi rend="#b">voti di fiducia</hi>. Ai quali l’esecutivo in carica si è affidato ben 34 volte da febbraio 2014, da quando cioè è entrato in carica al posto di <hi rend="#b">Enrico Letta</hi>. Doppiato dal suo “rottamatore”, insieme persino a <hi rend="#b">Silvio Berlusconi</hi>.</p>
    <p><hi rend="#b">RISPONDERE PREGO</hi> – Numero di sedute a parte, sinora l’Aula si è riunita per un totale di <hi rend="#b">2.889 ore e 56 minuti</hi>, 694 ore in più rispetto alla passata legislatura (2.195 ore e 15 minuti). Di queste, <hi rend="#b">1.741 ore</hi> sono state dedicate all’<hi rend="#b">attività legislativa</hi>, <hi rend="#b">736 ore</hi> a quella di <hi rend="#b">indirizzo e controllo</hi>. Mentre le restanti 364 sono state impiegate per altre attività. A confronto con lo stesso periodo della sedicesima legislatura, <hi rend="#b">aumenta</hi> notevolmente il numero di <hi rend="#b">interpellanze e interrogazioni</hi>, sia a risposta scritta sia orale. Le <hi rend="#b">interpellanze</hi> passano da 945 a 1.196, di cui 833 concluse (<hi rend="#b">69,65%</hi>) e 363 da svolgere; le <hi rend="#b">interrogazioni</hi><hi rend="#b">a risposta orale</hi> da 1.424 a 1.892, di cui 1.241 concluse (<hi rend="#b">65,59%</hi>) e 651 ancora da svolgere. Un vero e proprio <hi rend="#b">boom</hi> è quello che fanno registrare, invece, le <hi rend="#b">interrogazioni a risposta in commissione</hi>: erano 4.101 nello stesso periodo della precedente legislatura, sono <hi rend="#b">7.186</hi> oggi, ma la maggioranza di queste (<hi rend="#b">3.758</hi>) sono ancora da svolgere. Fanno registrare un segno più anche le <hi rend="#b">interrogazioni a risposta scritta</hi>, cresciute da 10.586 a 11.392. Peccato però che, secondo i numeri del dossier, fino a questo momento <hi rend="#b">la maggior parte degli interroganti </hi>sia rimasto a<hi rend="#b"> bocca asciutta</hi>, visto che ben <hi rend="#b">8.903</hi> sono ancora senza risposta. Mentre quelle concluse sono 2.489 (21,85%). In definitiva, sono stati presentati <hi rend="#b">21.666 atti di sindacato ispettivo</hi>, ma solo 7.991 hanno visto il loro iter completato con una risposta (il <hi rend="#b">36,88%</hi> contro il 41,55% della XVI legislatura). Cresciuto anche il numero e la durata delle sedute delle <hi rend="#b">14 commissioni permanenti</hi>, riunitesi <hi rend="#b">11.066 volte</hi> per un totale di 6.096 ore contro le 10.322 volte della XVI, impegnata per 5.292 ore.</p>
    <p><hi rend="#b">GOVERNO FAMELICO</hi> – Sempre secondo il dossier, nei primi 33 mesi di legislatura sono state <hi rend="#b">finora approvate</hi> dalle due Camere <hi rend="#b">186 leggi</hi>: 74 di ratifica, 58 di conversione, 10 di bilancio, 3 collegate alla manovra di finanza pubblica, 6 europee (e di delegazione europea) e 35 di vario argomento. Ma l’aspetto <hi rend="#b">più importante</hi> riguarda la <hi rend="#b">fase dell’iniziativa</hi>. Da chi sono stati infatti proposti i provvedimenti? Ben <hi rend="#b">154 </hi>di quelli<hi rend="#b"> sinora approvati </hi>(l’82,7%) sono stati <hi rend="#b">promossi dal governo</hi>, mentre soltanto 30 (il 16,1%) portano la firma di uno o più parlamentari e 2 sono i testi di iniziativa mista (l’1%). Un dato che fa il paio con il ricorso smodato ai <hi rend="#b">decreti legge</hi>. Sono <hi rend="#b">69</hi> quelli presentati dai due governi che si sono avvicendati nel corso dell’attuale legislatura: quello di <hi rend="#b">Enrico Letta</hi> e quello di <hi rend="#b">Matteo Renzi</hi>. Ma se il primo si è dovuto fermare a 25, complice il fatto di essere stato scalzato dall’ex sindaco di Firenze, quest’ultimo ha quasi raddoppiato i numeri del predecessore presentando finora <hi rend="#b">44 decreti legge</hi>. Di questi, 31 sono stati convertiti con modificazioni, dice il dossier presentato dalla presidente Boldrini, 2 sono stati convertiti tali e quali, 7 sono decaduti e <hi rend="#b">4 sono in corso di conversione</hi>.</p>
    <p>
      <hi rend="#i">Twitter: @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>