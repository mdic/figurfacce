<doc sitename="Il Fatto Quotidiano" title="Milan, le tappe della crisi: dai contrasti Barbara B-Galliani, alle voci di vendita - Il Fatto Quotidiano" author="Luca Pisapia" date="2015-01-21" url="http://www.ilfattoquotidiano.it/2015/01/21/milan-tappe-crisi-dai-contrasti-barbara-b-galliani-alle-voci-vendita/1359327/" hostname="ilfattoquotidiano.it" description="L’anno nuovo cominciato con le sconfitte casalinghe con Sassuolo e Atalanta, inframezzate dal brutto pareggio col Torino. 12 punti nelle ultime 12 partite, solo 6 vittorie nelle 19 partite del girone di andata per un mestissimo ottavo posto. Non bastano però i numeri a spiegare la profonda crisi in cui è sprofondato il Milan: l’ex …" categories="Calcio" tags="Adriano Galliani;Ansa;Filippo Inzaghi;Massimiliano Allegri;Milan;Mondadori;Serie A;Silvio Berlusconi" fingerprint="ade5361b04dd4737">
  <main>
    <head rend="h1">Milan, le tappe della crisi: dai contrasti Barbara B-Galliani, alle voci di vendita</head>
    <graphic src="https://st.ilfattoquotidiano.it/wp-content/uploads/2015/01/ancelotti-berlusconi-galliani-675.jpg"/>
    <p>L’anno nuovo cominciato con le sconfitte casalinghe con <hi rend="#b">Sassuolo</hi> e <hi rend="#b">Atalanta</hi>, inframezzate dal brutto pareggio col Torino. 12 punti nelle ultime 12 partite, solo 6 vittorie nelle 19 partite del girone di andata per un mestissimo <hi rend="#b">ottavo posto</hi>. Non bastano però i numeri a spiegare la profonda <hi rend="#b">crisi</hi> in cui è sprofondato il <hi rend="#b">Milan</hi>: l’ex club più titolato al mondo, ridotto a macchietta sui siti della stampa straniera per la decisione di vendere il<hi rend="#b"> pullman sociale</hi> per raggranellare qualche soldo. La crisi è tecnica, societaria, economica. E il male comune dei cugini interisti appaiati in classifica non porta ai<hi rend="#b"> tifosi rossoneri</hi> nemmeno quel mezzo gaudio: il futuro del Milan è rosso nei bilanci e nero nelle speranze.</p>
    <p><hi rend="#b">LA SQUADRA –</hi> Al di là dei numeri, appunto, il problema è che <hi rend="#b">Inzaghi</hi> non è mai riuscito a dare un gioco alla squadra, fondata sugli equivoci tattici dell’insistenza parossistica su un 4-3-3 tutto <hi rend="#b">catenaccio</hi> e contropiede, <ref target="http://www.ilfattoquotidiano.it/2015/01/19/filippo-inzaghi-cocco-b-commissariato-sacchi-fatto-football-club/1350258/">e di uomini, come Menez falso nueve, De Jong regista, Montolivo e Bonera leader senza personalità. </ref>Il Milan avrebbe bisogno di un regista, una mezzala e un centravanti, eppure nel </p>
    <p><hi rend="#b">mercato</hi>di riparazione arriva l’ennesimo esterno offensivo (</p>
    <p><hi rend="#b">Cerci</hi>e</p>
    <p><hi rend="#b">Suso</hi>) e si cerca un terzino sinistro ai saldi. Perché la proprietà da tempo ha imposto i parametri zero, vecchie glorie azzoppate cui devi riconoscere un ingaggio spropositato e che impediscono il necessario ricambio generazionale. Inzaghi poi è un allenatore dimezzato, imposto da</p>
    <p><hi rend="#b">Adriano Galliani</hi>e sofferto da</p>
    <p><hi rend="#b">Barbara Berlusconi</hi>che l’anno scorso, mentre era in vantaggio nella lotta per il controllo del club, impose il suo</p>
    <p><hi rend="#b">Seedorf</hi>defenestrato dopo soli sei mesi dai sodali del suo rivale. Perché il vero problema della squadra, per gli effetti deleteri delle sue ripercussioni, è il conflitto latente tra le due anime del club: esploso due anni fa e mai più ricucito.</p>
    <p><hi rend="#b">LOTTA DI CLASSE – </hi>BB entra nel Milan nell’estate del 2011, quando capisce che in <hi rend="#b">Mondadori</hi> (Marina) e <hi rend="#b">Mediaset</hi> (Piersilvio) per lei non c’è spazio, e subito tenta la scalata al club circondandosi di fidati collaboratori. Ma non è facile. Dall’altra parte c’è AG, ex sodale del padre dai tempi delle antenne installate per la <hi rend="#b">Brianza</hi>, che da trent’anni siede saldamente in plancia di comando. Il conflitto emerge nell’estate 2012 per poi esplodere fragoroso nell’autunno 2013, con un durissimo comunicato all’<hi rend="#b">Ansa</hi>. <ref target="http://www.ilfattoquotidiano.it/2013/11/05/barbara-b-e-galliani-tutte-le-tappe-di-una-frattura-che-cambiera-il-milan/766696/">La sfida di BB è lanciata: AG è il passato, il Milan è mio. </ref>Terremoto. Si paventano le dimissioni del plenipotenziario, <ref target="http://www.ilfattoquotidiano.it/2013/11/29/milan-dimissioni-galliani-guerra-di-potere-tra-calcio-e-politica-nella-casa-del-diavolo/795498/">un licenziamento con una buonuscita di oltre 50 milioni.</ref> Poi in inverno arriva la decisione salomonica del padrone, società divisa in due: a BB il <hi rend="#b">commerciale</hi>, ad AG la <hi rend="#b">parte tecnica</hi>. Eppure Barbara sembra avere vinto, a gennaio esonera <hi rend="#b">Allegri</hi> e impone Seedorf, il suo prescelto, contro Inzaghi, l’uomo del rivale. Ma dura poco, in estate tra dossier e spifferi alla stampa il <hi rend="#b">tecnico olandese</hi> è licenziato (resta stipendiato per 5 milioni l’anno fino al 2016) e arriva il rovesciamento di fronte con la panchina a<hi rend="#b"> Super Pippo</hi>.</p>
    <p><hi rend="#b">LA PRESA DEL PALAZZO D’INVERNO – </hi>Sembra una decisione trovata di comune accordo, ma il conflitto continua sottotraccia, nelle segrete stanze della nuovissima<hi rend="#b"> Casa Milan</hi>: i fedelissimi di AG (dopo <hi rend="#b">Braida</hi> anche <hi rend="#b">Gozzi</hi>, <hi rend="#b">Masi</hi>, <hi rend="#b">Massaro</hi>) sono sostituiti da quelli di BB (<hi rend="#b">Pavone</hi>, <hi rend="#b">Kalma</hi>). Fino al nuovo comunicato, rilasciato all’Ansa domenica. “Inaccettabile perdere contro squadre i cui giocatori <hi rend="#b">guadagnano</hi> cinque volte di meno”, firmato Silvio Berlusconi. Eppure il patron lunedì chiama Galliani e Inzaghi e smentisce, mai dette quelle cose. E allora nell’ambiente rossonero il dubbio si fa quasi certezza, il <hi rend="#b">comunicato</hi> sarebbe stato diffuso da BB, è il secondo dopo quello dell’ottobre 2013. E’ l’assalto finale, la <hi rend="#b">spaccatura</hi> tra i due eterni duellanti non è più ricucibile, BB ha preso il <hi rend="#b">Palazzo d’Inverno</hi>. Silvio Berlusconi, impegnato a negoziare leggi elettorali con salvacondotti fiscali, abbozza: un Milan in crisi per l’immagine sua e di <hi rend="#b">Forza Italia</hi> è più deleterio della fronda interna di <hi rend="#b">Fitto</hi>.</p>
    <p><hi rend="#b">IL FUTURO – </hi>Ma quella di BB potrebbe essere una vittoria di <hi rend="#b">Pirro</hi>. Come a ogni crisi rossonera tornano ciclicamente i rumors di una prossima e possibile cessione del club. Da tempo si fanno i nomi più disparati,<hi rend="#b"> improbabili sceicchi</hi> e ancor più improbabili oligarchi amici di <hi rend="#b">Putin</hi>, ma nessuno si è mai fatto avanti davvero. Gli <hi rend="#b">investitori</hi> stranieri scappano quando c’è da investire nel (calcio del) <hi rend="#b">Belpaese</hi>, e non certo per il costo del lavoro o per l’articolo 18: basta guardare i bilanci delle aziende per darsela a gambe levate. I casi di <hi rend="#b">Roma</hi> e <hi rend="#b">Inter</hi> potrebbero preludere a un cambio di <hi rend="#b">tendenza</hi>, o rimanere eccezioni che confermano la regola. Oggi Silvio Berlusconi smentisce di volere vendere il club, ma il marchio si sta <hi rend="#b">deprezzando</hi>, <hi rend="#b">Fininvest</hi> (<ref target="http://www.ilfattoquotidiano.it/2014/06/26/fininvest-in-rosso-per-428-milioni-nel-2013-pesa-il-lodo-mondadori/1041532/">che a giugno ha chiuso il bilancio 2013 con passivo di 428 milioni dopo i 285 del 2012</ref>) copre ogni anno perdite per 50-100 milioni, <hi rend="#b">Marina</hi> e <hi rend="#b">Piersivlio</hi> vogliono liberarsi di quello che da <ref target="http://www.ilfattoquotidiano.it/2013/01/29/balotelli-e-del-milan-20-milioni-al-manchester-city-400mila-voti-a-berlusconi/483392/">asset dell’immaginario fondamentale per la carriera politica del padre</ref> oggi si è tramutato in una pesante zavorra.</p>
    <p><hi rend="#b">I SALDI DI UN’EPOCA – </hi>Il prezzo? C’è chi dice <hi rend="#b">800 milioni</hi>, chi scende a 500, ma potrebbe essere molto più basso. Se nell’ultimo bilancio 2013 il passivo era di “soli” 15 milioni, <ref target="http://www.ilfattoquotidiano.it/2014/08/11/seria-a-il-campionato-dei-bilanci-non-avra-vincitori-roma-milan-e-juve-in-rosso/1071003/">questo non comprendeva però l’altissima esposizione debitoria di oltre 250 milioni.</ref> Quest’anno poi, oltre al deprezzamento della rosa (vedi l’acquisto dei parametri zero) la mancata qualificazione in <hi rend="#b">Europa</hi> dovrebbe costare altri 50-60 milioni, cui va aggiunta la necessità di ridurre i costi per rientrare nei parametri del <hi rend="#b">Fair Play Finanziario</hi>. Ecco perché anche la cifra minima di vendita di 490 milioni (ovvero il corrispettivo del <hi rend="#b">Lodo Mondadori</hi>) sembra irraggiungibile,<ref target="http://www.ilfattoquotidiano.it/2013/10/15/inter-a-thohir-moratti-conferma-abbiamo-firmato-a-lui-250-milioni/744214/"> e appaiono più prossimi i 250 milioni (nel caso del Milan con l’aggiunta dell’accollo dei debiti) pagati da Thohir per l’Inter</ref>. Certo che poi presentarsi al futuro compratore come squadra che fa </p>
    <p><hi rend="#b">catenaccio</hi>, senza un centravanti di nome e di fatto e con</p>
    <p><hi rend="#b">Suso</hi>e Cerci come unici nuovi acquisti, non è un grande spot pubblicitario.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>