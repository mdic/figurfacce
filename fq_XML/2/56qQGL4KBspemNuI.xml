<doc sitename="Il Fatto Quotidiano" title="Centrodestra, mercoledì vertice a Palazzo Grazioli: Salvini e Berlusconi ancora distanti sulle presidenze delle Camere - Il Fatto Quotidiano" author="F Q" date="2018-03-19" url="https://www.ilfattoquotidiano.it/2018/03/19/centrodestra-mercoledi-vertice-a-palazzo-grazioli-salvini-e-berlusconi-ancora-distanti-sulle-presidenze-delle-camere/4237824/" hostname="ilfattoquotidiano.it" description="Matteo Salvini ribadisce il suo no al Pd, Silvio Berlusconi rivendica la presidenza di un ramo del Parlamento. I nervi sono ancora tesi nel centrodestra, ma il faccia a faccia tra i principali leader della coalizione è ormai in vista. Mercoledì si ritroveranno a cena a Palazzo Grazioli, per discutere dei primi contatti avuti in questi giorni …" categories="Politica" tags="Centrodestra;Forza Italia;Giorgia Meloni;Lega;Matteo Salvini;Silvio Berlusconi" fingerprint="bea592707b2fc36f">
  <main>
    <head rend="h1">Centrodestra, mercoledì vertice a Palazzo Grazioli: Salvini e Berlusconi ancora distanti sulle presidenze delle Camere</head>
    <graphic src="https://st.ilfattoquotidiano.it/wp-content/uploads/2018/02/22/Salvini-Meloni-Berlusconi-675.jpg"/>
    <p><hi rend="#b">Matteo Salvini</hi> ribadisce il suo no al Pd, <hi rend="#b">Silvio Berlusconi</hi> rivendica la presidenza di un ramo del Parlamento. I nervi sono ancora tesi nel <hi rend="#b">centrodestra</hi>, ma il faccia a faccia tra i principali leader della coalizione è ormai in vista. <hi rend="#b">Mercoledì</hi> si ritroveranno a cena a <hi rend="#b">Palazzo Grazioli</hi>, per discutere dei primi contatti avuti in questi giorni con <hi rend="#b">Cinque Stelle</hi>, <hi rend="#b">Pd</hi> e <hi rend="#b">Leu</hi> sulle presidenze delle Camere.</p>
    <p>Ma le frasi, gli abboccamenti, i messaggi a distanza dopo il voto del <hi rend="#b">4 marzo</hi> hanno messo in evidenza una ‘difformità’ d’intenti tra il leader del Carroccio e l’ex cavaliere. <hi rend="#b">Forza Italia</hi> ha dalla sua la forza dei numeri, soprattutto in <hi rend="#b">Senato</hi>, dove il gruppo – con l’aggiunta dei 4 senatori dell’Udc – ha raggiunto <hi rend="#b">quota 61</hi>, mentre la <hi rend="#b">Lega</hi> è ferma a <hi rend="#b">58</hi>. Nelle scorse ore sono arrivate anche le parole di <hi rend="#b">Antonio Tajani</hi> a sottolineare il peso degli azzurri: “Siamo una coalizione, non un <hi rend="#b">partito unico</hi>. Forza Italia rimane determinante, la sua identità è decisiva per dare <hi rend="#b">equilibrio</hi> al centrodestra – ha sottolineato il presidente dell’Europarlamento – Anzi ce n’è tanto più bisogno oggi, perché è l’unica forza <hi rend="#b">garante di stabilità</hi>“.</p>
    <p>Stabilità, una parola chiave. Perché Berlusconi reputa innaturale un’alleanza con il <hi rend="#b">Movimento 5Stelle</hi>, definita più volte “una setta” di “inaffidabili”. Mentre Salvini ha chiuso ancora una volta la porta in faccia al Pd: “Io al governo con <hi rend="#b">Renzi</hi> e <hi rend="#b">Serracchiani</hi> – ha detto in un incontro a Udine – non ci vado”. Sul punto, fa gioco a Forza Italia anche la posizione di <hi rend="#b">Fratelli d’Italia</hi>: la formazione di <hi rend="#b">Giorgia Meloni</hi> non reputa fattibile un’alleanza di governo non guidata da un esponente di centrodestra. L’asse Fi-Fdi è saldo anche sulle presidenze con l’aut-aut imposto a Salvini: <hi rend="#b">premiership</hi> o Palazzo Madama.</p>
    <p>Per questo, Berlusconi continua a tenere aperto un canale con il Pd e ‘calda’ l’opzione Tajani. Molto dirà la cena di mercoledì: se la posizione del leader della Lega dovesse essere irremovibile, l’ex cavaliere – secondo l<hi rend="#i">‘Ap</hi> – ha in mente di tentare un <hi rend="#b">blitz</hi> per la presidenza del Senato, dove il nome preferito resta <hi rend="#b">Paolo Romani</hi> ma sembrerebbe spuntata anche l’opzione <hi rend="#b">Emma Bonino</hi>. Se sarà necessario, con il suo nome il leader di Forza Italia ha in mente per sparigliare le carte.</p>
    <p>In più, in vista delle <hi rend="#b">consultazioni</hi> con il <hi rend="#b">presidente della Repubblica</hi>, sempre secondo l’<hi rend="#i">Ap</hi>, Berlusconi potrebbe sostenere l’eventualità che la coalizione non si presenti al completo al Quirinale. Faccia a faccia con <hi rend="#b">Sergio Mattarella</hi> difenderebbe il 37% raggiunto dalla coalizione prospettando un governo di centrodestra, ma senza mai fare il nome di Salvini. In fondo <hi rend="#b">“dal 4 marzo non lo ha mai fatto”</hi>, fanno notare fonti autorevoli.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>