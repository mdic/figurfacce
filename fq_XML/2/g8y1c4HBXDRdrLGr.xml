<doc sitename="Il Fatto Quotidiano" title="Centrodestra, l'Ue &quot;assolve&quot; Berlusconi: &quot;Con la Lega o no, sarà lui il perno&quot;. E lui promette: &quot;Faremo governo europeista&quot; - Il Fatto Quotidiano" author="F Q" date="2018-02-01" url="https://www.ilfattoquotidiano.it/2018/02/01/centrodestra-lue-assolve-berlusconi-con-la-lega-o-no-sara-lui-il-perno-e-lui-promette-faremo-governo-europeista/4130900/" hostname="ilfattoquotidiano.it" description="C’era anche l’Europa tra quelli che fecero alzare il vento che lo portò via nel 2011. Oltre sei anni dopo è sempre l’Europa pronta a riaccogliere a braccia aperte Silvio Berlusconi. E lui non porta affatto rancore. Anzi: il governo di centrodestra sarà “europeista“, dice in un’intervista a Radio Radio. In una frase di poche …" categories="Elezioni Politiche 2018" tags="Centrodestra;Silvio Berlusconi" fingerprint="f9ba966458b7572d">
  <main><head rend="h1">Centrodestra, l’Ue “assolve” Berlusconi: “Con la Lega o no, sarà lui il perno”. E lui promette: “Faremo governo europeista”</head><graphic src="https://st.ilfattoquotidiano.it/wp-content/uploads/2017/12/02/berlusconi-675.jpg"/><p>C’era anche <hi rend="#b">l’Europa</hi> tra quelli che fecero alzare il vento che lo portò via nel 2011. Oltre sei anni dopo è sempre l’Europa pronta a riaccogliere a braccia aperte <hi rend="#b">Silvio</hi><hi rend="#b">Berlusconi</hi>. E lui non porta affatto rancore. Anzi: il governo di centrodestra sarà “<hi rend="#b">europeista</hi>“, dice in un’intervista a <hi rend="#i">Radio Radio</hi>. In una frase di poche parole spazzati via, una volta di più, gli annunci di Salvini: la <hi rend="#b">battaglia anti-euro</hi>, il <hi rend="#b">vincolo del 3 per cento</hi>, la <hi rend="#b">Bolkestein</hi>. Il ping pong va avanti da giorni: il segretario della Lega usa le consuete parole d’ordine contro Bruxelles, il leader di Forza Italia lo corregge il giorno dopo. Così si resta appesi alla sfida interna al centrodestra: se arrivassero davanti gli azzurri, il programma sarebbe più in linea con l’Unione Europea; se la spuntasse il Carroccio, la svolta “anti” guiderebbe l’alleanza. E’ anche per questo, forse, che Berlusconi viene riempito di baci, abbracci e cartoline dai leader europei che un tempo gli sghignazzavano davanti. Tutto è perdonato: la condanna definitiva, le cene eleganti che finirono su tutti i giornali del mondo. “Lavoreremo per costruire un’Ue diversa – aggiunge – più vicina a quella dei padri fondatori e finalmente capace di avere un’unica politica estera e di difesa”.</p><p>Dinamiche centrate da un lungo articolo del <hi rend="#i">Financial Times</hi> dal titolo “La <hi rend="#b">resurrezione</hi> di San Silvio Berlusconi” che definisce il leader di Forza Italia “l’ottuagenario ragazzo che non si arrende della politica italiana si trova esattamente dove ama essere, <hi rend="#b">al centro del dibattito politico</hi>“. Il suo ritorno, dice il quotidiano economico britannico, “ha <hi rend="#b">implicazioni importanti</hi> sia per l’Italia che per l’<hi rend="#b">Unione Europea</hi>“. Secondo il <hi rend="#i">Ft</hi> è “<hi rend="#b">la prova più clamorosa</hi> della difficoltà del paese a rinnovare la sua leadership politica”, ma la “prospettiva di dover avere ancora a che fare con Berlusconi potrebbe essere profondamente preoccupante anche per <hi rend="#b">policymaker</hi> e <hi rend="#b">investitori europei</hi>, in modo particolare nel momento in cui <hi rend="#b">Emmanuel Macron</hi> e <hi rend="#b">Angela Merkel</hi> stanno cercando di rilanciare l’Unione Europea e spingere per <hi rend="#b">una ulteriore integrazione</hi>“. C’è una fonte anonima,<hi rend="#b"> un ex esponente di spicco dell’Unione Europea</hi>, che parla al <hi rend="#i">Financial Times</hi>, che forse mette la storia sotto la luce perfetta: “E’ difficile dire se è anti europeo, è difficile dire che sia filo europeo. Non ha alcun principio”.</p><p>Berlusconi è incandidabile, non può fare il capo del governo. Ma se vincerà, dice <hi rend="#b">Mujtaba Rahman</hi>, a capo del desk Europa all’<hi rend="#b">Eurasia Group</hi>, “comanderà comunque come leader di partito. E anche se il suo centrodestra non vincerà la maggioranza dei seggi e formerà un governo, il partito di Berlusconi, Forza Italia, sarà probabilmente il cardine di qualsiasi tentativo di forgiare una <hi rend="#i">grand coalition</hi>. In entrambi i casi, vi è una decisa possibilità che il Cavaliere avrà enorme influenza dopo le elezioni”. <ref target="https://www.ilfattoquotidiano.it/2018/01/29/elezioni-verso-le-larghe-intese-la-repubblica-berlusconi-ha-garantito-allue-che-la-lega-non-sara-al-governo/4123105/">Ed è qui che torna il retroscena di Repubblica che raccontava che Berlusconi, nell’incontro con il presidente della Commissione Ue Jean-Claude Juncker e con gli altri dirigenti del Ppe, ha assicurato che “la Lega non sarà al governo”</ref>. Un articolo che ha smentito Salvini. Ma </p><p><hi rend="#b">mai Berlusconi</hi>. “Alla sua veneranda età – riassume il</p><p><hi rend="#i">Financial Times</hi>– Berlusconi si propone come un uomo di stato più grande rassicurante, con opinioni pro europee e uno stile di vita moderato, vegetariano in grado di ripristinare il benessere delle famiglie della classe media scontente”.</p><p><hi rend="#b">Manfred Weber</hi>, il capo sempiterno del Ppe, rassicura tutto l’ambiente: “E’ stata approvata una piattaforma elettorale della coalizione che ha un approccio, un orientamento e uno spirito inequivocabilmente a favore dell’Europa. E questo dimostra che il leader del centrodestra è Berlusconi e il messaggio è quello di una forte Italia in una forte Europa”. E ormai il sostegno arriva anche dall’altra parte della barricata: “Auguriamo buona salute – dice il commissario europeo agli Affari economici</p><p><hi rend="#b">Pierre Moscovici</hi>, socialista – a tutti i leader di tutti i partiti italiani, perché la democrazia ne beneficerà. E dunque</p><p><hi rend="#b">anche a</hi>, perché è un leader importante in Italia”.</p><hi rend="#i">monsieur</hi>Berlusconi<p>Ma non è tutto oro ciò che luccica. “C’è un deficit di fiducia e rappresenterà qualcosa tipo un jolly, e questo potrebbe essere decisamente non di aiuto e elemento di distrazione”, continua <hi rend="#b">Rahman</hi>. La prospettiva del suo ritorno a Bruxelles viene seguita “con atteggiamento misto fra il <hi rend="#i">wait and see</hi> e un senso di <hi rend="#b">fatalismo.</hi> Come è possibile che l’Italia non riesca a trovare nuovi leader?”, afferma l’’ex ambasciatore alla Nato <hi rend="#b">Stefano Stefanini</hi>. Il suo recente viaggio a Bruxelles è stato caratterizzato da una “atmosfera molto cordiale e spensierata, come un ritorno a casa. Non lo vedono come un peso” commenta un’altra fonte che sottolinea significativamente che Berlusconi non ha mai indicato<hi rend="#b"> Donald Trump</hi> fra i suoi amici (mentre Salvini dice di ispirarsi al presidente americano).</p><p>“Eppure – puntualizza il <hi rend="#i">Financial Times</hi> – avere a che fare anche con questa <hi rend="#b">versione innocua di Berlusconi</hi> potrebbe rappresentare<hi rend="#b"> un grande problema</hi> per l’Ue”. Perché? Perché “sta facendo campagna su un programma di <hi rend="#b">tagli fiscali</hi> e <hi rend="#b">nuove</hi><hi rend="#b">spese</hi>, in particolare per le <hi rend="#b">pensioni</hi>, che difficilmente rientrerebbe nei <hi rend="#b">vincoli</hi> di <hi rend="#b">bilancio</hi><hi rend="#b">europei</hi>” e il programma della sua coalizione chiede “<hi rend="#b">meno vincoli dall’Europa</hi>“, incluse meno politiche di austerity, una revisione dei trattati e meno contributi italiani all’Ue. Un programma che, a dire il vero, con altre parole è quello che da giorni ripete proprio Salvini. E infatti Berlusconi oggi ripete: “I leader europei sono <hi rend="#b">preoccupati</hi> per la situazione italiana <hi rend="#b">non per la Lega</hi>, ma perché uno dei più importanti paesi Ue può cadere in mano ad una forza politica <hi rend="#b">ribellista</hi> e <hi rend="#b">giustizialista</hi> come i <hi rend="#b">Cinquestelle</hi>. Comprendo le loro preoccupazioni ma ho detto loro che gli italiani sono <hi rend="#b">saggi</hi> e <hi rend="#b">responsabili</hi> e non sceglieranno un salto nel vuoto, ma noi del centrodestra con Forza Italia che avrà <hi rend="#b">un ruolo trainante</hi>“.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>