<doc sitename="Il Fatto Quotidiano" title="Silvio Berlusconi, indagine su 30 milioni di Publitalia versati a amici dell'ex Cavaliere. &quot;Usata come salvadanaio&quot; - Il Fatto Quotidiano" author="F Q" date="2016-10-08" url="http://www.ilfattoquotidiano.it/2016/10/08/silvio-berlusconi-indagine-su-fondi-di-publitalia-versati-a-amici-dellex-cavaliere-usata-come-salvadanaio/3083959/" hostname="ilfattoquotidiano.it" description="Quasi trenta milioni della concessionaria pubblicitaria di Mediaset, Publitalia 80, girati a amici e sodali di Silvio Berlusconi. Compreso il suo ex maestro di tennis. E’ la vicenda finita sotto la lente del pm milanese Giordano Baggio, che qualche settimana fa ha notificato un avviso di conclusione indagine a otto indagati per i quali ora si profila, stando a quanto …" categories="Numeri &amp; News" tags="Mediaset;Publitalia;Silvio Berlusconi" fingerprint="ab260b268566de06">
  <main>
    <head rend="h1">Silvio Berlusconi, indagine su 30 milioni di Publitalia versati a amici dell’ex Cavaliere. “Usata come salvadanaio”</head>
    <graphic src="https://st.ilfattoquotidiano.it/wp-content/uploads/2016/09/berlusconi675.jpg"/>
    <p>Quasi trenta milioni della <hi rend="#b">concessionaria</hi> pubblicitaria di <hi rend="#b">Mediaset</hi>, Publitalia 80, girati a amici e sodali di<hi rend="#b"> Silvio Berlusconi</hi>. Compreso il suo ex maestro di <hi rend="#b">tennis</hi>. E’ la <ref target="http://www.ilfattoquotidiano.it/2016/08/01/fatture-false-per-8-milioni-pm-milano-chiude-inchiesta-tra-indagati-anche-ex-ad-publitalia/2949408/">vicenda finita sotto la lente del pm milanese Giordano Baggio, che qualche settimana fa ha notificato un avviso di conclusione indagine a otto indagati</ref> per i quali ora si profila, stando a quanto riporta </p>
    <p><hi rend="#i">Repubblica</hi>, la richiesta di rinvio a giudizio per</p>
    <p><hi rend="#b">false fatture</hi>e</p>
    <p><hi rend="#b">frode fiscale</hi>. Tra loro ci sono l’ex amministratore delegato della società</p>
    <p><hi rend="#b">Fulvio Pravadelli</hi>e</p>
    <p><hi rend="#b">Alberto Maria Salvatore Bianchi,</hi>amico dell’ex premier dai tempi dell’università e assunto prima come venditore di</p>
    <p><hi rend="#b">Edilnord</hi>, poi rappresentante legale dell’immobiliare</p>
    <p><hi rend="#b">Punta Volpe</hi>(in seguito confluita nella holding che ha in pancia tutte le residenze di Berlusconi) e infine venditore di spazi pubblicitari proprio per Publitalia.</p>
    <p>Infine, scrive il quotidiano romano, l’ormai 80enne sodale del leader di Forza Italia ha fondato la società di mediazione pubblicitaria <hi rend="#b">Publigest</hi>, cui secondo l’accusa Publitalia – risultata essere l’<hi rend="#b">unico cliente</hi> della società – ha versato compensi per un totale di 6 milioni per operazioni mai eseguite.</p>
    <p>A Bianchi il ragioniere di Arcore <hi rend="#b">Giuseppe Spinelli</hi> ha raccontato di aver elargito “piccole somme di denaro” ma anche di aver “provveduto personalmente all’acquisto di<hi rend="#b"> beni pignorati</hi> all’indagato (in un’altra inchiesta per frode fiscale, <hi rend="#i">ndr</hi>) nel 2011 successivamente <hi rend="#b">rivenduti</hi> a Silvio Berlusconi che li concesse in<hi rend="#b"> comodato d’uso</hi> a Bianchi”. Non solo: tra le elargizioni al centro delle indagini, scrive <hi rend="#i">Repubblica</hi>, ci sono pure “un intervento di <hi rend="#b">garante</hi> dello stesso Berlusconi per coprire un <hi rend="#b">fido</hi> concesso a Bianchi da 300 milioni di lire” e un <hi rend="#b">appartamento</hi> “in via Domenichino per circa un milione di euro”. Nel complesso, Bianchi avrebbe ottenuto in vent’anni quasi<hi rend="#b"> 30 milioni di euro</hi>.</p>
    <p>Infine lo strano caso del maestro di tennis e faccendiere <hi rend="#b">Romano Luzi</hi>, che secondo la procura grazie a operazioni inesistenti per Publitalia ha incassato oltre 1 milione tra 2009 e 2012.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>