<doc sitename="Il Fatto Quotidiano" title="Forza Italia, Repetti lascia il partito. E Berlusconi la invita ad Arcore con Bondi - Il Fatto Quotidiano" author="F Q" date="2015-03-03" url="http://www.ilfattoquotidiano.it/2015/03/03/forza-italia-repetti-grata-berlusconi-leader-azzoppato-lascio-partito/1470810/" hostname="ilfattoquotidiano.it" description="“Una vera e propria distruzione, con faide interne il cui unico fine è quello di spartire l’eredità politica di Berlusconi“. Dopo le polemiche scoppiate all’interno del partito tra ‘filorenziani’, Denis Verdini in testa, e ‘anti-Nazareni’, Manuela Repetti, senatrice e la compagna dell’ex ministro Sandro Bondi, in una lettera al Corriere della Sera spiega le motivazioni del suo …" categories="Politica" tags="Forza Italia;Sandro Bondi;Silvio Berlusconi" fingerprint="7d82923c194c8005">
  <main>
    <head rend="h1">Forza Italia, Repetti lascia il partito. E Berlusconi la invita ad Arcore con Bondi</head>
    <graphic src="https://st.ilfattoquotidiano.it/wp-content/uploads/2015/03/repetti-275.jpg"/>
    <p>“Una vera e propria distruzione, con <hi rend="#b">faide interne</hi> il cui unico fine è quello di spartire l’eredità politica di <hi rend="#b">Berlusconi</hi>“. Dopo le polemiche scoppiate all’interno del partito tra ‘filorenziani’, <hi rend="#b">Denis Verdini</hi> in testa, e ‘anti-Nazareni’, <hi rend="#b">Manuela Repetti</hi>, senatrice e la compagna dell’ex ministro <hi rend="#b">Sandro Bondi</hi>, in una lettera al <hi rend="#i">Corriere della Sera</hi> spiega le motivazioni del suo addio al partito. Che, secondo la parlamentare, “sta vivendo una <hi rend="#b">profonda crisi</hi> per diversi motivi”.</p>
    <p>In testa c’è “l’<hi rend="#b">azzoppamento del nostro leader</hi>, il presidente <hi rend="#b">Silvio Berlusconi</hi>, con la conseguenza di un centrodestra senza più un punto di riferimento”. E ancora “l’<hi rend="#b">arrivo di Renzi</hi> a capo del <hi rend="#b">Pd</hi>, ma con una personalità politica ricca di sfumature e difficilmente incasellabile a sinistra”, che riesce “ad attirare <hi rend="#b">consenso</hi> anche nel centrodestra”. Infine, sottolinea, “una vera e propria <hi rend="#b">guerra interna</hi> a Forza Italia per la successione”. Parole che hanno indotto <hi rend="#b">Silvio Berlusconi</hi> a incontrare in mattinata la parlamentare e il compagno <hi rend="#b">Sandro Bondi</hi> per una colazione nella sua residenza di <hi rend="#b">Arcore</hi>, nel tentativo di ricucire lo strappo.</p>
    <p><ref target="http://tv.ilfattoquotidiano.it/2013/11/15/pdl-repetti-compagna-di-bondi-sandro-dolce-passionale-ma-anche-altro/253799/">Repetti</ref> – che nel 2010 si era trovata al centro di una <ref target="http://www.ilfattoquotidiano.it/2010/11/23/e-bondi-sistemo-anche-l%E2%80%99ex-marito-della-compagna/78299/">vicenda che riguardava una consulenza politica affidata all’ex marito</ref> – esprime la sua gratitudine all’ex premier, ma il suo “<hi rend="#b">dissenso politico</hi> nei confronti del partito” è a un punto di non ritorno. “La rivoluzione liberale – continua – è stata intrapresa solo in parte e per questo abbiamo perso consenso”. Poi individua le ragioni del fallimento di Fi, oltre che nell’”accanimento giudiziario contro Berlusconi, anche nei “<hi rend="#b">condizionamenti degli alleati</hi> che, tuttavia, continuiamo a inseguire nonostante ci siano evidenti, abissali diversità”. Repetti parla anche di posizioni contraddittorie nel partito, caratterizzate dalla difesa di interessi corporativi “che nulla hanno a che fare con un programma liberale”. “È ormai <hi rend="#b">difficile per me riconoscermi in una classe dirigente</hi> che di fatto oggi controlla Forza Italia”, prosegue, e annuncia l’intenzione di iscriversi al <hi rend="#b">Gruppo misto del Senato</hi>.</p>
    <p>La goccia che ha fatto traboccare il vaso e spinto <hi rend="#b">Repetti</hi> all’addio, raccontano fonti interne al partito citate dalle agenzie, è stata la rimozione dei coordinatori ‘fittiani’ di <hi rend="#b">Verbania</hi> e <hi rend="#b">Torino</hi> decisa da <hi rend="#b">Roma</hi>, <ref target="http://http//www.ilfattoquotidiano.it/2015/02/19/forza-italia-coordinatori-puglia-si-dimettono-per-protesta-contro-commissariamento/1438509/">a pochi giorni dal commissariamento in Puglia</ref>. Piemontese è la Repetti, e Bondi qualche giorno fa ha voluto stigmatizzare il “metodo adottato dal partito” sotto la Mole, che ha fatto gridare all’epurazione.</p>
    <p><ref target="http://www.ilfattoquotidiano.it/2014/04/23/bondi-forza-italia-ha-fallito-centrodestra-senza-futuro-sosteniamo-renzi/960826/">Anche Bondi, ad aprile 2014, aveva scritto una lettera alla Stampa per spiegare la sua delusione nei confronti del partito che “aveva fallito”</ref> ed era senza “strategia per il futuro”, mentre il centrodestra, “affidato più ancora che nel passato al carisma di </p>
    <p><hi rend="#b">Berlusconi</hi>”, era diviso e in cerca di</p>
    <p><hi rend="#b">identità</hi>. Nonostante questo, però, Bondi siede ancora in Senato. Ma la sua insofferenza partiva da lontano. Da quando lasciò tra le polemiche l’incarico di</p>
    <p><hi rend="#b">ministro dei Beni culturali</hi>nel marzo 2011 dopo aver approvato il</p>
    <p><hi rend="#b">Fus</hi>per l’anno in corso e la</p>
    <p><hi rend="#b">tax credit</hi>, ultimo atto della sua esperienza governativa. Allora l’ex coordinatore nazionale di</p>
    <p><hi rend="#b">Fi</hi>spiegò di essersi sentito abbandonato nel momento del bisogno, soprattutto in occasione del crollo di un muro negli scavi di</p>
    <p><hi rend="#b">Pompei</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>