<doc sitename="Il Fatto Quotidiano" title="Berlusconi, le bugie su furti e rapine. Con lui al governo si commettevano più reati: 2,4 milioni nel 2016, nel 2011 erano 2,7 - Il Fatto Quotidiano" author="Marco Pasciuti" date="2018-01-17" url="https://www.ilfattoquotidiano.it/2018/01/17/berlusconi-le-bugie-su-furti-e-rapine-con-lui-al-governo-si-commettevano-piu-reati-24-milioni-nel-2016-nel-2011-erano-27/4096039/" hostname="ilfattoquotidiano.it" description="Se il pelo sintetico ha preso il posto di quello naturale, il vizio di sparare numeri a caso Silvio Berlusconi non lo ha perso: “In Italia ogni 20 secondi accade un reato. Ogni minuto si verifica un reato di strada. Ogni 2 minuti un furto in appartamenti. Ogni 3 minuti un furto di automobile o motociclo. Ogni …" categories="Elezioni Politiche 2018" tags="Forza Italia;Palazzo Chigi;Silvio Berlusconi" fingerprint="a6a4a76c72f38399">
  <main>
    <head rend="h1">Berlusconi, le bugie su furti e rapine. Con lui al governo si commettevano più reati: 2,4 milioni nel 2016, nel 2011 erano 2,7</head>
    <graphic src="https://st.ilfattoquotidiano.it/wp-content/uploads/2018/01/16/Berlusconi-DUrso-675.jpg"/>
    <p>Se il pelo sintetico ha preso il posto di quello naturale, il vizio di sparare numeri a caso <hi rend="#b">Silvio Berlusconi</hi> non lo ha perso: “In Italia ogni 20 secondi accade un reato.<hi rend="#b"> Ogni minuto</hi> si verifica un <hi rend="#b">reato di strada</hi>. Ogni <hi rend="#b">2 minuti</hi> un <hi rend="#b">furto in appartamenti</hi>. Ogni <hi rend="#b">3 minuti</hi> un <hi rend="#b">furto di automobile</hi> o motociclo. Ogni <hi rend="#b">4 minuti</hi> un furto in un <hi rend="#b">negozio</hi> o in un supermercato. E addirittura ogni 2 giorni <hi rend="#b">3 rapine in banca</hi> di cui i giornali non danno nemmeno più notizia perché è diventata un’abitudine”, ha detto il leader di Forza Italia <ref target="https://www.ilfattoquotidiano.it/2018/01/14/migranti-berlusconi-oltre-salvini-in-italia-criminalita-di-476mila-immigrati-che-per-mangiare-devono-delinquere/4092505/">imboccato sul tema sicurezza da Barbara D’Urso nell’intervista senza domande a Domenica Live</ref>. Ma i dati del Viminale dicono che </p>
    <p><hi rend="#b">quando c’era lui si delinqueva di più</hi>: nel 2011, suo ultimo anno a Palazzo Chigi, erano stati commessi</p>
    <p><hi rend="#b">2,7 milioni di reati</hi>contro i</p>
    <p><hi rend="#b">2,4</hi>del 2016.</p>
    <p>Nell’ultimo <hi rend="#i">Annuario delle Statistiche Ufficiali</hi> del <hi rend="#b">ministero dell’Interno</hi> pubblicato a <hi rend="#b">novembre 2017</hi> e relativo all’anno 2016, si legge che “il numero dei <hi rend="#b">delitti commessi</hi> sul territorio nazionale (<hi rend="#i">quelli “denunciati all’autorità giudiziaria dalle forze di polizia”, specifica il documento, ndr</hi>) è risultato pari a 2.487.389, a fronte dei 2.687.249 del 2015, con un <hi rend="#b">decremento</hi> pari al <hi rend="#b">-7,44%</hi>“. I furti sono stati 1.346.630 e “hanno fatto registrare, rispetto al 2015, una flessione pari al <hi rend="#b">-7,99%</hi> (<hi rend="#i">nel 2015 erano stati 1.463.527, ndr</hi>) in particolare risultano in diminuzione i furti in abitazione (<hi rend="#b">-8,81%</hi>); i furti con strappo (<hi rend="#b">-6,22%</hi>) ed i furti con destrezza (<hi rend="#b">-6,39%</hi>), i furti in esercizi commerciali (<hi rend="#b">-6,10%</hi>), i furti su auto in sosta (<hi rend="#b">-7,42%</hi>), i furti di autovetture (<hi rend="#b">-3,38%</hi>); nonché i furti di automezzi pesanti trasportanti merci (<hi rend="#b">-13,22%</hi>)”.</p>
    <p>Una “rilevante diminuzione” è stata registrata anche nel comparto <hi rend="#b">rapine in banca</hi>, che nel 2016 sono diminuite di un terzo: “A fronte delle 35.068 del 2015 – recita l’annuario del Viminale – nel 2016 se ne sono registrate 32.918 (<hi rend="#b">-6,13%</hi>): in particolare, in decremento, risultano le rapine in banca (<hi rend="#b">-28,73%</hi>), nelle abitazioni (-16,38%), negli esercizi commerciali (-9,16%) ed in pubblica via (-2,42%)”. L’unica eccezione è relativa agli uffici postali, dove “si sono registrate 31 rapine in più (+9,66%)”.</p>
    <p>Un identico trend era stato osservato nel <hi rend="#b">2015</hi>: <ref target="http://ucs.interno.gov.it/FILES/AllegatiPag/1263/Sicurezza_ed_2016.pdf">secondo l’annuario del 2016, infatti, ” i furti hanno fatto registrare, rispetto al 2014, una flessione pari al -6,97%</ref>“. Identico discorso per le rapine: “Una rilevante flessione si è ancora avuta per le rapine – si legge ancora – a fronte delle 39.236 del 2014, nel 2015 se ne sono infatti registrate 35.068 (</p>
    <p><hi rend="#b">-10,62%</hi>): in particolare, in decremento, risultano le rapine in esercizi commerciali (-13,58%) ed in pubblica via (-10,04%), negli uffici postali (-9,07%) e nelle abitazione (-4,52%); pressoché stazionarie, invece, quelle in banca (+0,13%)”.</p>
    <p>Flessione, peraltro in linea con quella documentata nel <hi rend="#b">2014</hi> quando, secondo al’annuario statistico di quell’anno, “a fronte delle 43.754 rapine compiute nel corso del 2013, nel 2014 ne sono registrate 39.236 (-10,33%): in particolare, in <hi rend="#b">forte decremento</hi>, le rapine in banca (<hi rend="#b">-35,33%</hi>) ed in uffici postali (-19,95%), in flessione le rapine in abitazione (-11,33%), in esercizi commerciali (-10,04%) ed in pubblica via (-7,99%)”. Quell’anno i reati erano stati complessivamente 2.812.936, in flessione del 2,74% rispetto ai 2.892.155 commessi nel 2013, primo anno del <hi rend="#b">governo Letta</hi>. Ad aumentare, ma di poco, erano stati i furti che tra il 2013 e il 2014 erano passati da 1.554.777 a 1.573.213 (<hi rend="#b">+1,19%</hi>).</p>
    <p><hi rend="#b">Quando al governo c’era Silvio si delinqueva di più</hi> – I dati degli ultimi anni sono simili a quelli degli anni in cui governava il Cavaliere, se non leggermente migliori in quanto a progressione. Secondo il Viminale nel <hi rend="#b">2008</hi>, anno in cui Berlusconi salì per l’ultima volta a Palazzo Chigi, “il <hi rend="#b">numero dei delitti</hi> commessi sul territorio nazionale” era stato pari “<hi rend="#b">2.709.888</hi>“, per flettere di poco nel 2009 (<hi rend="#b">2.629.831</hi>), restare sugli stessi livelli nel 2010 (<hi rend="#b">2.621.019</hi>) e aumentare nel 2011 (<hi rend="#b">2.763.012</hi>), ultimo anno di governo. Tutti valori <hi rend="#b">più alti</hi> rispetto a quello registrato nel 2016: <hi rend="#b">2.487.389</hi>. Non solo: il numero di delitti complessivi e dei furti commessi nel 2011 era stato superiore a quello del 2008, segno che l’azione del governo in materia non era stata particolarmente efficace.</p>
    <p>Ecco il confronto in dettaglio circa i reati complessivi, furti e rapine commessi in Italia negli ultimi anni.</p>
    <p><hi rend="#b">REATI COMPLESSIVI </hi>Nel 2008 erano stati 2.709.888</p>
    <p>Nel 2011 erano stati 2.763.012</p>
    <p>Nel 2013 erano stati 2.892.155</p>
    <p>Nel 2016 erano stati 2.487.389</p>
    <p>Dallo schema emerge come i reati complessivamente commessi tra il 2008, anno in cui Berlusconi torna per l’ultima volta a Palazzo Chigi, e il 2011 (a novembre viene sostituito da Mario Monti) fossero <hi rend="#b">aumentati</hi>. Il numero è quindi salito ancora nel 2013 e progressivamente diminuito fino al 2016, anno in cui sono stati commessi <hi rend="#b">275mila reati in meno</hi> rispetto all’ultimo anno del Berlusconi IV, quando in linea teorica l’azione di governo in tema di sicurezza avrebbe dovuto toccare il picco massimo.</p>
    <p><hi rend="#b">FURTI</hi><lb/> Nel 2008 erano stati 1.392.544<lb/> Nel 2011 erano stati 1.460.205<lb/> Nel 2013 erano stati 1.554.777<lb/> Nel 2016 erano stati 1.346.630</p>
    <p>Stessa dinamica osservata sopra: i furti aumentarono durante l’ultimo governo del Cavaliere, per salire ancora all’inizio del governo Letta e poi diminuire fino al 2016, anno in cui sono stati registrati <hi rend="#b">114mila casi in meno</hi> rispetto all’ultimo anno del Berlusconi IV.</p>
    <p><hi rend="#b">RAPINE</hi><lb/> Nel 2008 erano state 45.857<lb/> Nel 2011 erano state 40.549<lb/> Nel 2013 erano state 43.754<lb/> Nel 2016 erano state 32.918</p>
    <p>Nel IV governo Berlusconi diminuirono le rapine, tipologia di reato che negli anni successivi ha subito un calo consistente: nel 2016 sono state commesse <hi rend="#b">8mila rapine in meno</hi> rispetto al 2011.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>