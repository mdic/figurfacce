<doc sitename="Il Fatto Quotidiano" title="Processo Ruby, Sabelli (Anm): &quot;Un errore invocare la responsabilità civile&quot; - Il Fatto Quotidiano" author="F Q" date="2015-03-12" url="http://www.ilfattoquotidiano.it/2015/03/12/processo-ruby-anm-errore-invocare-responsabilita-civile/1499846/" hostname="ilfattoquotidiano.it" description="Subito dopo l’assoluzione della Cassazione i fedelissimi si erano scatenati: “Chi risarcirà la sofferenza e i danni a Silvio Berlusconi?”, e Renato Brunetta, capo gruppo alla Camera, più di tutti: “Mi verrebbe da dire, ma non sono un giurista, e adesso azione di responsabilità civile nei confronti di quei magistrati che hanno abusato della legge”. E …" categories="Giustizia" tags="Anm;Caso Ruby;Cassazione;Processo Ruby;Responsabilità Civile Magistrati;Rodolfo Sabelli;Ruby;Silvio Berlusconi" fingerprint="ad8d05a673232a3b">
  <main>
    <head rend="h1">Processo Ruby, Sabelli (Anm): “Un errore invocare la responsabilità civile”</head>
    <graphic src="https://st.ilfattoquotidiano.it/wp-content/uploads/2014/11/sabelli-anm-675.jpg"/>
    <p><ref target="http://www.ilfattoquotidiano.it/2015/03/11/processo-ruby-cassazione-conferma-appello-per-berlusconi-assoluzione-definitiva/1494884/">Subito dopo l’assoluzione della Cassazione</ref> i fedelissimi si erano scatenati: <ref target="http://www.ilfattoquotidiano.it/2015/03/11/processo-ruby-berlusconi-assolto-tanta-felicita-pronto-tornare-in-campo/1495268/">“Chi risarcirà la sofferenza e i danni a Silvio Berlusconi?”</ref>, e<hi rend="#b"> Renato Brunetta</hi>, capo gruppo alla Camera, più di tutti: “Mi verrebbe da dire, ma non sono un giurista, e adesso <hi rend="#b">azione di responsabilità civile</hi> nei confronti di quei magistrati che hanno abusato della legge”. E oggi dall’Associazione nazionale magistrati arriva la risposta: “Chi invoca la responsabilità civile è veramente fuori strada”. dice il presidente Rodolfo Sabelli, intervistato da Sky Tg 24. “Non vorrei che si utilizzasse questa assoluzione in chiave di <hi rend="#b">attacco alla magistratura</hi>. Sarebbe una cosa profondamente sbagliata”.</p>
    <p>Sull’argomento dice la sua anche l’ex pm Antonio Di Pietro ed ex parlamentare Idv: “La legge sulla responsabilità civile dei magistrati infatti, sia quella che c’era sia quella appena approvata, <hi rend="#b">non c’entra assolutamente nulla</hi> con l’esito processuale finale in quanto la responsabilità civile dei magistrati si può applicare solo in caso di colpa grave, dolo o violazione della legge. Nel caso di specie, invece, si è trattato soltanto di una<hi rend="#b"> diversa interpretazione della legge esistente</hi> da parte di giudici diversi, più precisamente l’articolo 317 del codice penale, nel senso che legittimamente, i magistrati inquirenti e i giudici di primo grado hanno ritenuto sussistere anche la minaccia implicita nel comportamento dell’allora presidente del Consiglio mentre per la Corte di Appello e la <hi rend="#b">Cassazione</hi> si è trattato solo di un fatto commesso senza toni minacciosi evidenti e quindi è stata pronunciata la sentenza di assoluzione. Come si vede – prosegue – entrambe le interpretazioni sono rispettabili ma, nel caso di specie, va preso atto che l’ultima decisione è quella che vale ed essa fa stato e rispettata. Senza strumentalizzarla, però, né utilizzarla per finalità vendicative”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>