<doc sitename="Il Fatto Quotidiano" title="Berlusconi alla convention di Tajani: &quot;Italia ultimo vagone di treno a rilento&quot; - Il Fatto Quotidiano" author="F Q" date="2015-03-29" url="http://www.ilfattoquotidiano.it/2015/03/29/fi-b-arcore-conventon-tajani-italia-vagone-treno-rilento/1547642/" hostname="ilfattoquotidiano.it" description="“Siamo irrilevanti. L’Italia è l’ultimo vagone di un treno che marcia a rilento e sul binario sbagliato”. Berlusconi non presenzia personalmente alla convention azzurra sul Partito popolare europeo (Ppe) – organizzata dal vicepresidente del Parlamento europeo Antonio Tajani all’hotel Ergife di Roma – ma ci tiene a dire la sua sull’Europa. “Basta prendere atto dell’attuale …" categories="Politica" tags="Antonio Tajani;Parlamento Europeo;Silvio Berlusconi" fingerprint="f6825c70f827e5ad">
  <main>
    <head rend="h1">Berlusconi alla convention di Tajani: “Italia ultimo vagone di treno a rilento”</head>
    <graphic src="https://st.ilfattoquotidiano.it/wp-content/uploads/2015/03/berlusconi-6752.jpg"/>
    <p>“Siamo irrilevanti. L’Italia è l’ultimo vagone di un treno che marcia a rilento e sul binario sbagliato”. Berlusconi non presenzia personalmente alla<hi rend="#b"> convention</hi> azzurra sul Partito popolare europeo (<hi rend="#b">Ppe</hi>) – organizzata dal vicepresidente del Parlamento europeo <hi rend="#b">Antonio Tajani</hi> all’hotel Ergife di Roma – ma ci tiene a dire la sua sull’Europa. “Basta prendere atto dell’attuale <hi rend="#b">ininfluenza</hi> del Paese nella politica internazionale”, sottolinea. L’ex premier esterna tutto il suo disappunto: “Il semestre si è chiuso senza risultati e il nostro commissario, l’alto rappresentate per la politica estera, è escluso dalle trattative. Tutti noi – prosegue – da membri del Ppe sentiamo il dovere di contribuire ai <hi rend="#b">cambiamenti</hi> che si impongono per realizzare il sogno di mezzo miliardo di <hi rend="#b">cittadini europei</hi>. Siamo consapevoli che l’Europa oggi non è quella immaginata dai padri fondatori della nostra famiglia politica”. </p>
    <p>B. non perde l’occasione per esprimersi sul governo Renzi: “Ci troviamo di fronte a una non democrazia, che ci sottopone ad una <hi rend="#b">oppressione</hi> fiscale, giudiziaria e burocratica che fa dire al 51% degli italiani che preferirebbe cambiare Paese. Ma noi non vogliamo cambiare paese, vogliamo rinnovarlo”. Il cavaliere non nasconde la volontà di riscatto del suo partito: “Noi rappresentiamo quella maggioranza tranquilla, coraggiosa e di<hi rend="#b"> buonsenso</hi> del Paese. Siamo qui per trovare delle soluzioni, noi siamo – aggiunge l’ex premier, criticando “i partiti che fanno della protesta e dello sfascio la loro bandiera” – quella maggioranza saggia di italiani, di buon senso e volontà che amano la<hi rend="#b"> libertà</hi> e vogliono restare liberi, che non si spaventano della fatica che chiedono alla politica le garanzie dei loro beni e della loro libertà”. E sulla questione terrorismo l’ex premier lancia le sue accuse: “I terroristi ci minacciano senza che da Roma e Bruxelles sia partita una risposta. Le minacce non sono contro di noi, ma contro l’<hi rend="#b">occidente</hi> e la nostra civiltà. Occorre cambiare passo e direzione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>