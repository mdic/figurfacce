<doc sitename="Il Fatto Quotidiano" title="Europee, Renzi: &quot;Il voto non è un test sul governo. Cerco i voti dei delusi M5S&quot; - Il Fatto Quotidiano" author="RQuotidiano" date="2014-05-20" url="http://www.ilfattoquotidiano.it/2014/05/20/europee-2014-renzi-il-voto-non-e-un-test-pro-o-contro-il-governo-in-carica/992925/" hostname="ilfattoquotidiano.it" description="”Il problema di Grillo e Berlusconi è che devono sapere che si vota per le Europee. Non è che il giorno dopo le elezioni cambia il governo”. Matteo Renzi vuole che il concetto passi chiaramente: le elezioni europee di domenica 25 maggio non sono un test pro o contro il suo governo. Il messaggio è …" categories="Elezioni Europee 2014" tags="Barbara DUrso;Beppe Grillo;Giorgio Napolitano;Matteo Renzi;Silvio Berlusconi" fingerprint="85bcba765a5661ad">
  <main>
    <head rend="h1">Europee, Renzi: “Il voto non è un test sul governo. Cerco i voti dei delusi M5S”</head>
    <graphic src="https://st.ilfattoquotidiano.it/wp-content/uploads/2014/05/renzi_durso_640.jpg" alt="Renzi dalla D'urso"/>
    <p>”Il problema di Grillo e Berlusconi è che devono sapere che si vota per<hi rend="#b"> le Europee</hi>. Non è che il giorno dopo le elezioni cambia <hi rend="#b">il governo</hi>”. <hi rend="#b">Matteo Renzi</hi> vuole che il concetto passi chiaramente: le elezioni europee di domenica 25 maggio non sono un test pro o contro il suo governo. Il messaggio è rivolto a <hi rend="#b">Beppe Grillo</hi> che in tutti i comizi e le comparsate televisive lo ripete come un mantra: “Questi sono gli ultimi giorni di Pompei, sta venendo <hi rend="#b">giù tutto</hi> – <ref target="http://www.ilfattoquotidiano.it/2014/05/20/europee-2014-berlusconi-grillo-e-un-assassino-e-un-pregiudicato/992259/">diceva il fondatore del Movimento cinque stelle giusto stamattina</ref> – Il Parlamento e il Quirinale non hanno più una base, sono<hi rend="#b"> delegittimati</hi>. Vinceremo le europee e andremo <hi rend="#b">sotto il Quirinale</hi>, in forma pacifica”, perché “Matteo Renzi e il presidente Napolitano devono dimettersi”. Macché dimettersi, replica il premier in carica dagli studi di <hi rend="#i">‘Pomeriggio cinque’</hi> davanti a <hi rend="#b">Barbara D’Urso</hi>: “Se Grillo va sotto il terrazzo di Napolitano gli andrà a fare una <hi rend="#b">serenata</hi> perché altro non può fare”.</p>
    <p>Ma che, invece, le elezioni europee siano anche un <hi rend="#b">test a livello nazionale</hi> lo conferma Renzi stesso nel corso della seconda trasmissione a cui partecipa in giornata: “Sono <hi rend="#b">un derby</hi> tra chi crede che l’Italia debba contare in Europa e chi crede siano <hi rend="#b">un sondaggio</hi> per la politica nazionale – dice il presidente del consiglio a <hi rend="#i">‘Bersaglio mobile’</hi> intervistato da <hi rend="#b">Enrico Mentana</hi> – Io credo che questo sondaggio lo vinciamo ma spero che gli italiani vadano a votare per l’Europa”. Qualche ora prima , sempre Renzi aveva detto: ”Domenica c’è da fare <hi rend="#b">un derby</hi>, non tra Inter e Milan, ma tra chi pensa che il futuro dell’Italia sia evocare terrore e giocare sulla sconfitta e chi pensa di avere mille limiti ma si mette in gioco e prova a cambiare le cose”. Test, derby, sondaggio: un linguaggio da competizione sportiva più che da consultazione elettorale.</p>
    <p>A cinque giorni da voto, continua, dunque, la battaglia tra i tre protagonisti del voto europeo. In un continuo botta e risposta tra <hi rend="#b">Renzi-Grillo-Berlusconi</hi>, il segretario Pd replica a quello che ritiene il suo avversario numero uno, protagonista, questa mattina, dell’ennesimo attacco a Napolitano e <ref target="http://www.ilfattoquotidiano.it/2014/05/19/europee-grillo-da-vespa-80-euro-sono-depravazione-del-voto-di-scambio/991830/">reduce dagli studi di ‘Porta a Porta’</ref> in cui, per sua stessa ammissione, è andato a “convincere gli anziani” </p>
    <p><ref target="http://www.ilfattoquotidiano.it/2014/05/20/grillo-da-vespa-a-porta-a-porta-boom-di-ascolti-2688-di-share-con-oltre-4-milioni-di-telespettatori/992118/">ottenendo un boom di ascolti</ref>. ”Grillo non è pericoloso, è un cittadino come gli altri che offre un’opportunità agli italiani, andando avanti con la disperazione e la rabbia – spiega Renzi intervistato da Barbara D’Urso – Ma</p>
    <p><hi rend="#b">io non insulto</hi>chi non vota per noi e non insulto come lui ha fatto con me ieri da Vespa”. “I miei esperti – ha aggiunto – mi dicono che</p>
    <p><hi rend="#b">devo attaccare</hi>, ma io non ce la faccio. Io ho rispetto per chi vota M5S, ho un’idea dell’</p>
    <p><hi rend="#b">Italia più dolce</hi>, più bella e più gentile, dove ci si rimbocca le maniche insieme per uscire dalla crisi”.</p>
    <p>Di fatto, il voto per le europee e le amministrative sarà una scelta di campo tra<hi rend="#b"> due proposte inconciliabili</hi>. Da un lato, secondo il leader del Pd, “chi evoca terrore”, dall’altro chi “prova a cambiare”. Da un lato la <hi rend="#b">“vecchia politica”</hi>, sostiene invece il leader dei 5 Stelle, dall’altro <hi rend="#b">“le persone perbene”</hi>. Un derby, in ogni caso. Tra due contendenti, Renzi e Grillo. Con <hi rend="#b">Silvio Berlusconi</hi> costretto a inseguire. E attaccare, ricordando, ancora una volta, la condanna di Beppe Grillo per un incidente stradale di molti anni fa: <ref target="http://www.ilfattoquotidiano.it/2014/05/20/europee-2014-berlusconi-grillo-e-un-assassino-e-un-pregiudicato/992259/">l’ex comico, sibila il leader di FI, “è un assassino“. Lui, replica lapidario Grillo, “è un pover’uomo“.</ref></p>
    <p>Si vota in tutta Italia. Un <hi rend="#b">voto delicato</hi> come non mai per l’Europa, “attraversata da <hi rend="#b">pulsioni e populismi</hi> che – avverte il presidente della Repubblica <hi rend="#b">Giorgio Napolitano</hi> – mettono in discussione struttura e obiettivi della costruzione comune”. Ma Grillo, che “populista” si definisce con fierezza, vuol declinare il risultato in chiave tutta interna. E’ <hi rend="#b">un voto “politico”</hi> e “Renzi – assicura – ha capito di aver perso”. Per il premier sono “gli ultimi giorni di Pompei”, provoca il leader M5S, che punta a un <hi rend="#b">bis delle politiche</hi> 2013 per poi provare a terremotare governo e Colle: “Andrò sotto il Quirinale” a protestare contro un presidente “delegittimato”, ribadisce. Ma il commento di Napolitano è tranchant: “C’è <hi rend="#b">libertà di parola</hi>“. </p>
    <p>Per ciascuno dei contendenti quella del 25 maggio sarà in ogni caso una<hi rend="#b"> partita cruciale</hi>. Anche per Berlusconi, che si ritrova per la prima volta terzo, a inseguire. E lancia raffiche di accuse contro l’avversario Grillo: “Con colpa ha ucciso tre amici” in un incidente stradale, arriva a scandire davanti alle telecamere. “E’ condannato per omicidio plurimo colposo, <hi rend="#b">pregiudicato e assassino</hi> e ha scampato la prigione”. Senza considerare che “non faceva spettacolo se non era <hi rend="#b">pagato in nero</hi>” e ora, con <hi rend="#b">toni da “Hitler</hi>“, guida un elettorato che cerca <hi rend="#b">“vendetta e sangue”</hi>. Un ritratto che però Grillo quasi snobba non ritenendo l’ex premier il vero avversario da comabbatere: l’ex Cav, afferma, è un “pover’uomo che non crede più in quello che dice” e “zampetta da una tv all’altra per <hi rend="#b">salvare le sue aziende</hi>, non gli elettori”.</p>
    <p>“Sono andati tutti fuori di testa, dicono cose folli”, osserva <hi rend="#b">Angelino Alfano </hi>che vede nell’elettorato moderato uno “spazio enorme” per il <hi rend="#b">Nuovo centrodestra</hi>. Ma per Ncd, in bilico sulla soglia di sbarramento, arriva un preoccupante colpo <ref target="http://www.ilfattoquotidiano.it/2014/05/20/europee-arrestato-romano-candidato-ncd-e-presidente-del-consiglio-regionale-della-campania/992004/">dall’arresto di Paolo Romano, presidente del Consiglio regionale della Campania e candidato nelle liste Ncd alle europee</ref>. Una misura che, osserva il ministro dell’Interno, sarebbe stato meglio arrivasse prima delle candidature o dopo il voto, per non generare “nell’opinione pubblica il sospetto di un intervento a tre giorni dal voto”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>