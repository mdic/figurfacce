<doc sitename="Il Fatto Quotidiano" title="Senato, Casellati: &quot;Io orgogliosamente berlusconiana. L'ex Cavaliere non ha mai fatto la guerra all'intera magistratura&quot; - Il Fatto Quotidiano" author="F Q" date="2018-04-10" url="https://www.ilfattoquotidiano.it/2018/04/10/senato-casellati-io-orgogliosamente-berlusconiana-lex-cavaliere-non-ha-mai-fatto-la-guerra-allintera-magistratura/4284841/" hostname="ilfattoquotidiano.it" description="“Io il braccio armato del berlusconismo contro i giudici? Non potevo esserlo, perché Berlusconi non ha mai fatto la guerra all’intera magistratura“. La presidente del Senato Maria Elisabetta Alberti Casellati fa il suo esordio, da presidente del Senato, a Porta a porta. E lei, definita la “marescialla” del leader di Forza Italia, non solo ribadisce …" categories="Politica" tags="Maria Elisabetta Alberti Casellati;Silvio Berlusconi" fingerprint="e58740714a315005">
  <main>
    <head rend="h1">Senato, Casellati: “Io orgogliosamente berlusconiana. L’ex Cavaliere non ha mai fatto la guerra all’intera magistratura”</head>
    <graphic src="https://st.ilfattoquotidiano.it/wp-content/uploads/2018/03/24/casellati-675-1.jpg"/>
    <p>“Io il braccio armato del berlusconismo contro i giudici? Non potevo esserlo, perché Berlusconi non ha mai fatto <hi rend="#b">la guerra all’intera magistratura</hi>“. La presidente del Senato<hi rend="#b"> Maria Elisabetta Alberti Casellati</hi> fa il suo esordio, da presidente del Senato, a <hi rend="#i">Porta a porta</hi>. E lei, <ref target="https://www.ilfattoquotidiano.it/2018/03/24/maria-elisabetta-alberti-casellati-la-piu-berlusconiana-dalla-marcia-contro-il-processo-ruby-alle-leggi-ad-personam/4248624/">definita la “marescialla” del leader di Forza Italia</ref>, non solo ribadisce di essere “orgogliosamente berlusconiana”, ma va oltre e dice: “Berlusconi non ha mai fatto la guerra all’intera magistratura, ha protestato contro una parte della magistratura che riteneva politicizzata e priva della terzietà che deve avere”. Che sia stata una guerra o una “protesta”, resta il fatto che negli anni l’ex Cavaliere ha firmato una serie <hi rend="#b">interminabile</hi> di attacchi verbali: dal “partito delle procure giacobine” ai giudici definiti “peggio delle <hi rend="#b">Brigate Rosse”</hi>, dalle “tre giudichesse femministe e comuniste” ai magistrati ritenuti un <hi rend="#b">cancro</hi> da <hi rend="#b">estirpare</hi>. Attacchi durante i quali la <hi rend="#b">Casellati</hi>, già era fedelmente al suo fianco.<hi rend="#b"/>Prima come sottosegretaria alla Giustizia e sostenitrice tra le altre cose del ddl sul processo breve (che cancellò tra le altre cose quelli su Mills e Mediaset), poi ad esempio marciando sul tribunale di Milano insieme agli altri parlamentari del Pdl contro la celebrazione del processo Ruby.</p>
    <p>La presidente del Senato a Porta a porta rivendica tutto il suo passato: “Sono berlusconiana? Lo sono <hi rend="#b">orgogliosamente</hi>“, ha detto intervistata da Bruno Vespa. “C’è un’ossessione contro <hi rend="#b">Berlusconi</hi> che ormai i tempi dovrebbero <hi rend="#b">superare</hi>, anche oggi dei veti nei suoi confronti. Ha ricevuto voti da <hi rend="#b">milioni</hi> di italiani, fa parte della nostra <hi rend="#b">democrazia</hi> e va rispettato per questo”. La seconda carica dello Stato ha quindi parlato delle trattative per la formazione del governo, processo durante il quale potrebbe ad un certo punto essere chiamata in causa: “Berlusconi trovi soluzione per il bene di tutti. Il <hi rend="#b">ritorno</hi><hi rend="#b">al</hi><hi rend="#b">voto</hi> non porterebbe a nulla di nuovo, sarebbe sconfitta di tutti, non succederebbe nulla. Spero che non ci sia bisogno di darmi un <hi rend="#b">mandato</hi><hi rend="#b">esplorativo</hi>, che prevalga la ragione sul pregiudizio”. Quindi ha criticato, senza citarli, i 5 stelle che mettono un veto sull’ex Cavaliere: “Non si condividono i veti tout court: tutti hanno diritto di sedere allo stesso tavolo. Abbiamo un panorama inedito che esce dalle elezioni del 4 marzo, non si possono più applicare vecchi schemi. Non ci sono vincitori che abbiano autosufficienza. Serve una pacificazione per mettere al tavolo tutti gli attori della nostra politica e rispondere alla straordinaria emergenza che vivono i cittadini italiani. I veti rallentano le trattative e non danno risposte ai cittadini, non permettono una serena formazione di un governo, arriviamo a una situazione di stallo che non fa bene al Paese”. Quindi ha chiuso liquidando la battaglia <ref target="https://www.ilfattoquotidiano.it/2018/03/26/casellati-prima-uscita-per-assistere-allopera-diretta-dal-figlio-alvise-presidentessa-no-preferisco-presidente/4251613/">della ex presidente della Camera Laura Boldrini</ref>, che aveva difeso l’uso dell’articolo femminile per definire il suo ruolo. “Non c’è bisogno di mettere un articolo o </p>
    <p>
      <hi rend="#b">vocaboli</hi>
    </p>
    <p><hi rend="#b">cacofonici</hi>come ‘ministra’, mi sembrano battaglie</p>
    <p><hi rend="#b">veterocomuniste</hi>“, ha concluso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>