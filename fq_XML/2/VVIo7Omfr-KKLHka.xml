<doc sitename="Il Fatto Quotidiano" title="Processo Mediaset, in indagine su usura le telefonate di un giudice che condannò B - Il Fatto Quotidiano" author="Vincenzo Iurillo" date="2014-05-17" url="http://www.ilfattoquotidiano.it/2014/05/17/processo-mediaset-in-indagine-su-usura-le-telefonate-di-un-giudice-che-condanno-b/989100/" hostname="ilfattoquotidiano.it" description="Questa è una storia imbarazzante per un giudice del collegio di Cassazione che ha condannato Silvio Berlusconi. Si chiama Claudio D’Isa, 65 anni, vive a Piano di Sorrento, ha partecipato alla camera di consiglio presieduta da Antonio Esposito conclusasi con la condanna del Cavaliere a 4 anni per frode fiscale, e da giorni è nel …" categories="Giustizia" tags="Antonio Esposito;Prestiti;Silvio Berlusconi;Usura" fingerprint="afef140962b69a6b">
  <main>
    <head rend="h1">Processo Mediaset, in indagine su usura le telefonate di un giudice che condannò B</head>
    <graphic src="https://st.ilfattoquotidiano.it/wp-content/uploads/2014/05/Berlusconi-640.jpg"/>
    <p>Questa è una storia imbarazzante per un<hi rend="#b"> giudice del collegio di Cassazione</hi> che ha condannato <hi rend="#b">Silvio Berlusconi</hi>. Si chiama<hi rend="#b"> Claudio D’Isa</hi>, 65 anni, vive a Piano di Sorrento, ha partecipato alla camera di consiglio presieduta da<hi rend="#b"> Antonio Esposito</hi> conclusasi con la <hi rend="#b">condanna del Cavaliere a 4 anni</hi> per frode fiscale, e da giorni è nel mirino di una campagna del quotidiano Libero per aver frequentato i Terenzio, una famiglia laziale alla quale la Direzione investigativa antimafia ha sequestrato beni per 150 milioni di euro. Ma questa che il Fatto Quotidiano vi racconta è un’altra storia. È un’inchiesta per usura in cui è<hi rend="#b"> indagato il figlio del giudice</hi>, <hi rend="#b">Dario D’Isa</hi>, 38 anni, avvocato.</p>
    <p>Un’informativa dei carabinieri trasmessa alla <hi rend="#b">Procura di Torre Annunziata</hi>, pm Silvio Pavia, mette Dario D’Isa al centro di una vicenda di <hi rend="#b">prestiti a strozzo</hi> dove si agitano salumieri, pizzaioli, autisti, facchini, nullafacenti, a titolo di usurai o mediatori d’usura. I carabinieri hanno effettuato perquisizioni e sono entrati anche nell’abitazione di D’Isa jr. e nello studio legale che si trova in una viuzza di Sorrento. Alcuni indagati hanno fatto ricorso per provare a ottenere il <hi rend="#b">recupero di decine di migliaia di euro sequestrati</hi>. La Procura ha rilanciato inoltrando al Riesame nuovi atti. Tra i quali la trascrizione di <hi rend="#b">nove telefonate</hi> intercorse<hi rend="#b"> tra Dario e Claudio D’Isa</hi> (che non è indagato) nel periodo tra il 3 ottobre e il 12 novembre 2013 “inerenti<hi rend="#b"> movimentazioni bancarie fatte dall’indagato</hi>”. In queste intercettazioni il giudice D’Isa sollecita il figlio a farsi consegnare dei soldi, a far emettere un assegno circolare da 6.300 euro sul proprio conto al Monte dei Paschi di Siena perché, annotano i carabinieri, “in apprensione per la <hi rend="#b">situazione debitoria causata dal figlio</hi>”. Dario poi contatta il padre per verificare insieme tutti i conti e in una successiva telefonata del 18 ottobre 2013 i due discutono sulla liquidità del conto corrente del giudice. Dalla lettura dell’intercettazione si apprende che D’Isa jr. ha versato sul conto del padre <hi rend="#b">46 mila euro</hi> perché ormai il giudice era andato sotto pesantemente a un fido di 25 mila euro, e sottratti “9.200 euro per tasse” e fatti tutti i calcoli il giudice si trova in attivo di circa 4mila euro. In un’altra conversazione il giudice ricorda al figlio: “Tutto a posto? Hai fatto quel versamento ha detto mamma”? “Sì sì ho fatto… l’ho versato io a nome tuo – risponde D’Isa jr. – il direttore me l’ha fatto fare”. “Quanti ne hai versato”? “25mila euro”.</p>
    <p>Un giro di soldi forse usuale all’interno di una facoltosa famiglia sorrentina. Ma i carabinieri collegano queste telefonate ad altre intercettazioni tra Dario D’Isa, un ristoratore di Pimonte, <hi rend="#b">Vincenzo Donnarumma</hi>, e i due intermediari che stabiliranno il contatto tra D’Isa jr. e Donnarumma, Giovanni Zingone e il suo ‘compare’ Luigi De Nicola. In ballo ci sono<hi rend="#b"> 7000 euro</hi> consegnati da Donnarumma in pezzi da 50 euro a D’Isa jr. affinché si interessasse di una causa pendente in Cassazione. Gli inquirenti sostengono che D’Isa jr. è stato sollecitato “affinché interceda con il padre per la vicenda giudiziaria”. Le telefonate tra i quattro si susseguono a ritmo incalzante. E si alternano con altre intercettazioni tra D’Isa jr. e il padre in cui il giudice chiede al figlio le motivazioni di primo grado e di appello “altrimenti io non capisco niente”. Carte che D’Isa jr. chiede e ottiene da Donnarumma, chiamato poche ore dopo.</p>
    <p>Il 9 novembre 2013 Dario D’Isa chiama il padre per chiedergli “se ha visto quella sentenza là, sta in stanza di mamma, in quel coso… americano là”. Il papà lo rassicura: “Ora lo guardo”. Tre giorni dopo, il 12 novembre 2013 alle ore 16.14, D’Isa jr. contatta il padre per chiedergli se “puoi fare quel controllo su quel Donnarumma 3° sezione (della Cassazione, ndr) eventualmente così poi glielo dico”. Il giudice purtroppo non può subito: “Ora le cancellerie stanno chiuse”. Il 13 novembre 2013 si farà vivo con D’Isa jr. Donnarumma. È arrabbiatissimo: “Non è stato mosso nemmeno un dito”. Ha appena appreso, per canali suoi, che la Cassazione ha confermato la sentenza che lo riguarda. Quindi pretende la <hi rend="#b">restituzione dei 7mila euro</hi>. Immediatamente.</p>
    <p>Pochi minuti dopo, D’Isa jr. se ne lamenterà in con uno dei due intermediari, De Nicola: “L’avevo detto che non era detto che la cosa poteva non andare in porto… non è che non è stato fatto niente,<hi rend="#b"> non è stato raggiunto l’obiettivo</hi>, ma non è che non è stato fatto niente… stavano le carte là sopra, le ha viste pure sulla scrivania, e che gli racconto frottole io?… Io glielo dissi a don Giovanni perché qua se succede qualcosa quello chiederà la restituzione… lui disse no, non è così… e così è andata…”. Ed ancora: “Purtroppo lui non ci stava, stava a Napoli, altrimenti ci parlava un momento , quella è stata pure la sfortuna… che lui è andato a Napoli e che la sfortuna è stata che oggi non ci stava… Stava a casa e domani stava là… avete capito”? Nulla impedisce di pensare che D’Isa jr. abbia speso il nome del genitore a sua insaputa. Ma la vicenda è imbarazzante lo stesso. Abbiamo provato a interpellare D’Isa jr. ma appena l’avvocato ha compreso di interloquire con un giornalista ha preferito interrompere la conversazione: “Non posso parlare sono impegnato, a quest’ora non è il caso”.</p>
    <p>
      <hi rend="#b">Da Il Fatto Quotidiano del 17 maggio 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>