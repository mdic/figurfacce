<doc sitename="Il Fatto Quotidiano" title="Berlusconi, dopo lo &quot;sconto&quot; punta alla riabilitazione per ricandidarsi nel 2018 - Il Fatto Quotidiano" author="Giovanna Trinchella" date="2015-02-12" url="http://www.ilfattoquotidiano.it/2015/02/12/berlusconi-riabilitato-potra-essere-candidato-alle-elezioni-2018/1407222/" hostname="ilfattoquotidiano.it" description="Quando il premier Matteo Renzi indica, e lo fa in continuazione, come unico orizzonte per le prossime elezioni politiche il 2018 c’è l’ex Cavaliere che sorride. Perché che il patto del Nazareno sia incrinato, rotto, sospeso oppure sempre vivo, Silvio Berlusconi, a partire dal 9 marzo 2018, potrà chiedere di essere riabilitato, visto che il …" categories="Politica" tags="Corte Europea dei Diritti dell’Uomo;Frode Fiscale;Giorgio Napolitano;Grazia;Matteo Renzi;Processo Mediaset;Riabilitazione;Sergio Mattarella;Silvio Berlusconi" fingerprint="edb880a162ecc105">
  <main>
    <head rend="h1">Berlusconi, dopo lo “sconto” punta alla riabilitazione per ricandidarsi nel 2018</head>
    <graphic src="https://st.ilfattoquotidiano.it/wp-content/uploads/2015/02/nuovo-b-675.jpg"/>
    <p>Quando il premier <hi rend="#b">Matteo Renzi</hi> indica, e lo fa in continuazione, come unico orizzonte per le prossime elezioni politiche il 2018 c’è l’ex Cavaliere che sorride. Perché che il patto del Nazareno sia incrinato, rotto, sospeso oppure sempre vivo, <hi rend="#b">Silvio Berlusconi</hi>, a partire dal 9 marzo 2018, potrà chiedere di essere riabilitato, visto che <ref target="http://www.ilfattoquotidiano.it/2015/02/02/silvio-berlusconi-giudice-sorveglianza-concesso-liberazione-anticipata/1389774/">il giudice di Sorveglianza di Milano gli ha concesso la liberazione anticipata</ref>. L’articolo 179 del codice penale in questo senso è chiaro: trascorsi i tre anni il condannato può chiedere la riabilitazione. Una sentenza, in questo senso, restituirebbe al leader di Forza Italia quella <hi rend="#b">candidabilità</hi> scippatagli dalle <hi rend="#b">legge Severino</hi> che impedisce a un condannato di essere eletto per sei anni dopo un verdetto di colpevolezza passato in giudicato.</p>
    <p>E gli altri processi? Il condannato di Arcore per frode fiscale è anche indagato o imputato in altre <hi rend="#b">inchieste</hi> e <hi rend="#b">procedimenti</hi>: c’è la corruzione in atti giudiziari strascico delle<hi rend="#b"> sentenze Ruby</hi>, c’è la corruzione a Napoli per la compravendita dei senatori, c’è lo scandalo escort… Ma sono tutti giudizi a venire o comunque lontani dalla Cassazione. E poi in tasca, anzi nel carnet Berlusconi per ora ha inserito la <ref target="http://www.ilfattoquotidiano.it/2014/07/18/berlusconi-assolto-nel-processo-dappello-ruby-non-ci-fu-concussione/1064750/"> sentenza di innocenza incassata in secondo grado</ref> dalle accuse di concussione e prostituzione minorile nel processo sulle cene eleganti. La riabilitazione è infatti concessa “quando siano decorsi almeno tre anni dal giorno in cui la pena principale sia stata eseguita o si sia in altro modo estinta, e il condannato abbia dato prove effettive e costanti di buona condotta”.</p>
    <p>Quella della riabilitazione è l’unica vera chance per Berlusconi perché se è vero che rimane ancora da definire <hi rend="#b">il ricorso alla Corte di Giustizia europea</hi> per l’annullamento della sentenza Mediaset, la prospettiva di un accoglimento dell’istanza a una conseguente previsione del processo appare difficile. Il ricorso alla Corte europea dei diritti dell’uomo di Strasburgo f<ref target="http://www.ilfattoquotidiano.it/2013/09/07/sentenza-mediaset-difesa-berlusconi-deposita-in-giunta-ricorso-strasburgo/704225/">u depositato anche alla Giunta per le Immunità per bloccare la procedura di decadenza</ref>. Per ora la Corte si è limitata a dichiarare l’<hi rend="#b">ammissibilità del ricorso</hi> di Berlusconi, ma se gli desse ragione condannerebbe l’Italia a risarcirgli il danno. Un’eventuale pronuncia favorevole di Strasburgo, comunque, avrebbe un effetto più appetibile per l’ex Cavaliere perché consentirebbe la revisione del processo. Incassato il via libera di Strasburgo l’<hi rend="#b">istanza di revisione</hi> andrebbe presentata alla Corte d’appello competente; e in caso di accoglimento si rifarebbe il processo.</p>
    <p>La grazia invano attesa da<hi rend="#b"> Giorgio Napolitano</hi> difficilmente potrà arrivare dal nuovo inquilino del Quirinale, anche se <ref target="http://www.ilfattoquotidiano.it/2015/02/02/sergio-mattarella-invito-berlusconi-per-linsediamento-renzi-riforme-fi-ci-stia/1389156/"> Sergio Mattarella ha invitato Berlusconi alla cerimonia di insediamento.</ref> Comunque </p>
    <p><ref target="http://www.ilfattoquotidiano.it/2015/02/01/sergio-mattarella-napolitano-gli-passero-i-dossier-riforme-grazia-csm/1387737/">tra i dossier ereditati dal neo capo dello Stato</ref>ci sono anche quelli relativi alle domande di grazia. Dove non c’è una istanza di Berlusconi, che ha sempre affermato di pretendere un atto di clemenza del Colle</p>
    <p><hi rend="#i">motu proprio</hi>.</p>
    <p>La questione riabilitazione e la sopravvivenza del governo Renzi fino alla primavera del 2018 – quando Berlusconi avrà peraltro 82 anni – potrebbe diventare fondamentale per l’ex presidente del Consiglio. Soprattutto ora che la maggioranza pare intenzionata a retrocedere sulla “salva-Berlusconi”. Cioè il <hi rend="#b">decreto di attuazione della delega fiscale</hi> che per la frode introduceva la<hi rend="#b"> soglia di non punibilità del 3%</hi>, cosa che avrebbe permesso <ref target="http://www.ilfattoquotidiano.it/2015/01/04/frode-fiscale-cosi-colpo-spugna-renzi-salva-b-condanna-mediaset/1313223/">a Berlusconi di chiedere la decadenza del verdetto Mediaset per estinzione del reato</ref>. Le i<ref target="http://www.ilfattoquotidiano.it/2015/01/03/evasione-sottosegretario-accusa-governo-renzi-quella-legge-sana-frode-fiscale/1311867/">mmediate polemiche</ref> hanno imposto al governo Renzi a spostare la discussione del decreto a dopo le elezioni del <hi rend="#b">presidente della Repubblica</hi>. Messo in calendario in un primo tempo al Consiglio dei ministri del 20 febbraio, <ref target="http://www.ilfattoquotidiano.it/2015/02/11/decreto-salva-berlusconi-slitta-non-andra-in-consiglio-dei-ministri-20-febbraio/1416069/">il provvedimento ha poi subito uno slittamento a data da destinarsi</ref>. Quando, secondo i rumor romani, la <hi rend="#b">frode fiscale</hi> sarà esclusa dalla lista dei reati cui verrà applicata la soglia. Lasciando di fatto Berlusconi ancora pregiudicato e non candidabile.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>