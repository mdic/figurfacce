<doc sitename="Il Fatto Quotidiano" title="Caso Ruby, confermate le condanne per Fede e Minetti nel processo bis per le cene di Arcore. Lieve riduzione delle pene - Il Fatto Quotidiano" author="F Q" date="2018-05-07" url="https://www.ilfattoquotidiano.it/2018/05/07/caso-ruby-confermate-le-condanne-per-fede-e-minetti-nel-processo-bis-per-le-cene-di-arcore-lieve-riduzione-delle-pene/4338997/" hostname="ilfattoquotidiano.it" description="La Corte d’Appello di Milano ha lievemente ridotto le condanne per l’ex direttore del Tg4 Emilio Fede e per l’ex consigliera lombarda e showgirl Nicole Minetti, portandole rispettivamente a 4 anni e 7 mesi e a 2 anni e 10 mesi, nel processo d’appello bis sul caso Ruby. Al centro l’accusa di favoreggiamento della prostituzione …" categories="Giustizia" tags="Caso Ruby;Emilio Fede;Nicole Minetti;Processo Ruby;Ruby;Silvio Berlusconi" fingerprint="f9685230780895a2">
  <main>
    <head rend="h1">Caso Ruby, confermate le condanne per Fede e Minetti nel processo bis per le cene di Arcore. Lieve riduzione delle pene</head>
    <graphic src="https://st.ilfattoquotidiano.it/wp-content/uploads/2014/11/fede-minetti-675.jpg"/>
    <p>La <hi rend="#b">Corte d’Appello</hi> di <hi rend="#b">Milano</hi> ha lievemente ridotto le <hi rend="#b">condanne</hi> per l’ex direttore del <hi rend="#i">Tg4</hi><hi rend="#b">Emilio Fede</hi> e per l’ex consigliera lombarda e showgirl <hi rend="#b">Nicole</hi><hi rend="#b">Minetti</hi>, portandole rispettivamente a <hi rend="#b">4 anni e 7 mesi</hi> e a <hi rend="#b">2 anni e 10 mesi</hi>, nel processo d’appello bis sul caso Ruby. Al centro l’accusa di <hi rend="#b">favoreggiamento</hi><hi rend="#b">della prostituzione</hi> per le serate nella villa di <hi rend="#b">Silvio Berlusconi</hi> ad <hi rend="#b">Arcore</hi>. Il nuovo procedimento è scaturito dalla decisione della <hi rend="#b">Cassazione</hi> del<hi rend="#b"> settembre 2015</hi> di rinviare gli atti ad un altro giudizio d’appello per colmare alcune <hi rend="#b">“lacune motivazionali</hi>” della sentenza di secondo grado.</p>
    <p>Il sostituto pg <hi rend="#b">Daniela Meliota</hi> aveva chiesto la conferma delle condanne per Fede e Minetti rispettivamente a 4 anni e 10 mesi e a 3 anni di reclusione. Le difese, che hanno comunque chiesto l’assoluzione dei due imputati, puntavano invece su una decisione di invio degli atti alla <hi rend="#b">Consulta</hi> sulla <hi rend="#b">legge Merlin</hi>, come è accaduto nel processo d’appello sulle escort portate, tra il 2008 e il 2009, dall’imprenditore <hi rend="#b">Gianpaolo Tarantini</hi> nelle residenze dell’allora presidente del Consiglio. Nell’arringa difensiva <ref target="https://www.ilfattoquotidiano.it/2018/05/07/ruby-bis-la-difesa-di-nicole-minetti-lei-e-come-marco-cappato-con-dj-fabo-ha-aiutato-ragazze-di-arcore-ad-autodeterminarsi/4338401/">del legale della Minetti, tra l’altro, era stato detto che questo era un caso simile a quello del Dj Fabo perché l’ex starlette aveva aiutato le ragazze ospiti ad Arcore “ad autodeterminarsi”.</ref></p>
    <p>Intanto si va verso la riunificazione del filone principale del processo <hi rend="#b">Ruby ter</hi>, quello a carico di <hi rend="#b">Silvio Berlusconi</hi> e altri <hi rend="#b">23 imputati</hi>, tra cui <hi rend="#b">Karima El Marhoug</hi>, con quello “fotocopia” che riguarda i versamenti più recenti dell’ex presidente del Consiglio in cambio del silenzio di quattro delle giovani ospiti delle serate ad Arcore, e cioè <hi rend="#b">Aris Espinosa</hi>, <hi rend="#b">Elisa Toti</hi>, <hi rend="#b">Miriam Loddo</hi> e <hi rend="#b">Giovanna Rigato</hi>, che si aprirà il 9 maggio. La Procura ha chiesto la riunione e il collegio presieduto da <hi rend="#b">Gaetano La Rocca</hi>, in attesa che il presidente del Tribunale <hi rend="#b">Roberto Bichi</hi> deciderà quale delle due sezioni disporrà la riunione, ha rinviato il procedimento al 28 maggio. All’istanza di riunificazione avanzata dal pm <hi rend="#b">Luca Gaglio</hi> nessuna difesa si è opposta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>