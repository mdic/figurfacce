<doc sitename="Il Fatto Quotidiano" title="Le rivelazioni di Sarkozy: &quot;Io e Merkel chiedemmo a Berlusconi di dimettersi, stava diventando la caricatura di se stesso&quot; - Il Fatto Quotidiano" author="F Q" date="2023-08-22" url="https://www.ilfattoquotidiano.it/2023/08/22/le-rivelazioni-di-sarkozy-io-e-merkel-chiedemmo-a-berlusconi-di-dimettersi-stava-diventando-la-caricatura-di-se-stesso/7268404/" hostname="ilfattoquotidiano.it" description="L'ex presidente francese: &quot;Il triste episodio del Bunga-Bunga aveva annunciato una fine poco gloriosa&quot;" categories="Mondo" tags="Angela Merkel;Nicolas Sarkozy;Silvio Berlusconi" fingerprint="f938d6098983653d">
  <main>
    <head rend="h1">Le rivelazioni di Sarkozy: “Io e Merkel chiedemmo a Berlusconi di dimettersi, stava diventando la caricatura di se stesso”</head>
    <graphic src="https://st.ilfattoquotidiano.it/wp-content/uploads/2023/08/22/merkel-sarkozy-1200-690x362.jpg"/>
    <p>“<hi rend="#b">Berlusconi</hi> stava diventando la caricatura di se stesso.<hi rend="#b"> L’imprenditore brillante</hi>, l’uomo politico dall’energia indomabile, non era più che un lontano ricordo. Il triste episodio del “Bunga-Bunga” aveva annunciato una fine poco gloriosa”. Era il <hi rend="#b">26 aprile 2011</hi> e l’allora presidente francese <hi rend="#b">Nicholas Sarkozy</hi> era arrivato a <hi rend="#b">Roma</hi> per un bilaterale franco-italiano. Ma le relazioni si stavano deteriorando, in un quadro europeo di grave <hi rend="#b">preoccupazione</hi> per il destino finanziario <hi rend="#b">dell’Italia e l’Eurozona, </hi>mentre la <hi rend="#b">Grecia</hi> era già al collasso.</p>
    <p>Le dichiarazioni dell’ex presidente francese sono contenute nella sua autobiografia, “<hi rend="#i">Le temps des combats</hi>“, uscita in <hi rend="#b">Francia</hi> per <hi rend="#b">Frayard</hi>. E dal volume emerge un’ulteriore elemento, inedito: in occasione del <hi rend="#b">G20</hi>, che si era svolto a Cannes il 3 novembre del 2011, <hi rend="#b">Sarkozy</hi> e l’allora cancelliera <hi rend="#b">Angela Merkel</hi> chiesero a <hi rend="#b">Berlusconi</hi> di lasciare <hi rend="#b">Palazzo Chigi</hi>. “<hi rend="#b">Angela Merkel</hi> e io decidemmo di convocare <hi rend="#b">Berlusconi</hi> per convincerlo a prendere ulteriori misure per provare a calmare la tempesta in atto”, scrive <hi rend="#b">Sarko</hi>, come riporta il <hi rend="#i">Corriere della Sera</hi>. Allora <hi rend="#b">Berlusconi</hi> “cominciò a spiegare che non avevamo capito che non c’erano <hi rend="#b">rischi sui mercati internazionali</hi>, perché il <hi rend="#b">debito pubblico italiano</hi> era nelle mani degli italiani. Voleva creare altro debito da mettere sulle spalle solo dei suoi compatrioti. Tutto ciò era abbastanza delirante”.</p>
    <p>Parole che inasprirono ulteriormente i toni dell’incontro “nonostante <hi rend="#b">Berlusconi</hi> cercasse di alleggerire l’atmosfera «con qualche battuta delle sue», che <hi rend="#b">Sarkozy</hi> giudicò «completamente fuori luogo»”. E a quel punto la <hi rend="#b">conversazione</hi> si concluse con un messaggio estremamente diretto: “Ci fu tra di noi un momento di<hi rend="#b"> grande tensione</hi>, quando ho dovuto spiegargli che il problema dell’Italia era lui! <hi rend="#b">Angela</hi> e io eravamo <hi rend="#b">convinti</hi> che era diventato il premio per il rischio che il Paese doveva pagare ai sottoscrittori dei titoli del Tesoro. Pensavamo sinceramente che la <hi rend="#b">situazione</hi> sarebbe stata meno drammatica senza di lui e il suo atteggiamento patetico…L’ora era grave. Abbiamo dovuto sacrificare <hi rend="#b">Papandreu</hi> (all’epoca premier greco) e <hi rend="#b">Berlusconi</hi> per tentare di contenere lo <hi rend="#b">tsunami</hi>…I mercati hanno capito che noi auspicavamo le dimissioni di <hi rend="#b">Berlusconi</hi>. È stato crudele, ma necessario”. <ref target="https://www.ilfattoquotidiano.it/2011/11/12/legge-stabilita-oggi-voto-alla-camera/170239/">Le dimissioni di Berlusconi avvennero solo 9 giorni dopo questa conversazione, il 12 novembre</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>