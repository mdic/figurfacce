<doc sitename="Il Fatto Quotidiano" title="Governo, Salvini: 'Non lascerò Berlusconi Intesa M5s-Pd presa in giro per italiani'. Martina: 'Stallo colpa tua, dovresti tacere' - Il Fatto Quotidiano" author="F Q" date="2018-04-27" url="https://www.ilfattoquotidiano.it/2018/04/27/governo-salvini-non-lascero-berlusconi-intesa-m5s-pd-presa-in-giro-per-italiani-martina-stallo-colpa-tua-dovresti-tacere/4319672/" hostname="ilfattoquotidiano.it" description="“I giornali di oggi dicono che lunedì lascerò Berlusconi? Capisco perché vendano sempre di meno. Non è vero che accadrà. Non vedo perché dovrei cambiare idea ogni quarto d’ora: non faccio come Renzi o Di Maio. Mi presento alle elezioni con una squadra e vado avanti con quella squadra”. Lo ha detto Matteo Salvini, in …" categories="Politica" tags="Luigi di Maio;Matteo Renzi;Matteo Salvini;Silvio Berlusconi" fingerprint="bbad3274ea53c30d">
  <main>
    <head rend="h1">Governo, Salvini: ‘Non lascerò Berlusconi Intesa M5s-Pd presa in giro per italiani’. Martina: ‘Stallo colpa tua, dovresti tacere’</head>
    <graphic src="https://st.ilfattoquotidiano.it/wp-content/uploads/2018/04/22/Salvini-675.jpg"/>
    <p>“I giornali di oggi dicono che lunedì lascerò <hi rend="#b">Berlusconi</hi>? Capisco perché vendano sempre di meno. Non è vero che accadrà. Non vedo perché dovrei cambiare idea ogni quarto d’ora: non faccio come Renzi o Di Maio. Mi presento alle elezioni con una squadra e vado avanti con quella squadra”. Lo ha detto <hi rend="#b">Matteo Salvini</hi>, in <hi rend="#b">Friuli Venezia Giulia</hi> per il tour elettorale in vista delle Regionali di domenica. Il riferimento è al retroscena pubblicato da <hi rend="#i">La Stampa</hi> secondo cui il segretario della Lega sarebbe pronto ad abbandonare l’ex Cavaliere dopo il voto. Lo scopo: presentarsi dal <hi rend="#b">M5s</hi> libero della zavorra costituita dall’ex premier, contando sul fatto che la direzione Pd non darà il via libera all’accordo con i 5 Stelle.</p>
    <p>“Lasciare Berlusconi non è l’unica strada per fare il governo – ha proseguito il leader del Carroccio – <hi rend="#b">non cedo a veti</hi>, controveti e capricci. Il Centrodestra ha vinto con un programma comune e siamo ben disponibili a dialogare con i secondi arrivati ma non coi terzi”. “Se Mattarella regala agli italiani una settimana di telenovela su Renzi e Di Maio non so cosa possono scrivere i giornali per una settimana e così riempiono le pagine con ipotesi non vere che ci riguardano”, ha aggiunto.</p>
    <p>Che fa campagna in Friuli Venezia Giulia per il candidato della Lega <hi rend="#b">Massimiliano Fedriga</hi>, in attesa di capire come evolvono le trattative tra il M5s e il Partito Democratico. “Le percentuali di un governo tra Pd e Cinquestelle sono pari a zero – è l’opinione del segretario della Lega – è un accordo <hi rend="#b">contro natura</hi> e soprattutto una presa in giro agli italiani. Fossi un elettore dei Cinquestelle avrei o problemi o vergogna: però ognuno fa le proprie scelte”.</p>
    <p>La risposta del Pd non si fa attendere: “Salvini dovrebbe solo <hi rend="#b">tacere</hi> perché è colpa loro se siamo arrivati fino a qui dopo 50 giorni di tira e molla, di caos e di scontri. Lezioni da Salvini non ne prendiamo perché per altri due mesi ha raccontato agli italiani solo bufale”, ha dichiarato il segretario reggente <hi rend="#b">Maurizio Martina</hi>. “Un governo con Salvini come azionista di riferimento ci porterebbe da <hi rend="#b">Orban</hi> (<hi rend="#i">Viktor, primo ministro ungherese, ndr</hi>) contro gli interessi italiani – ha proseguito il leader dei dem – andate a vedere come quei paesi non hanno mai aiutato l’Italia su alcuni temi cruciali come quelli dell’<hi rend="#b">immigrazione</hi> e scoprirete una grande verità dietro alla propaganda leghista”.</p>
    <p>Salvini dissente da Di Maio anche sulle accuse rivolte da quest’ultimo al leader di <hi rend="#i">Forza Italia</hi> per l’uso delle televisioni. <ref target="https://www.ilfattoquotidiano.it/2018/04/26/conflitto-dinteressi-di-maio-mediaset-minaccia-salvini-berlusconi-linguaggio-da-esproprio-proletario-mie-tv-contro-fi/4318789/">“Berlusconi usa le sue tv continua a mandare velate minacce a Matteo Salvini”, ha detto ieri il capo politico del Movimento</ref>. “Non mi sento assolutamente minacciato dalle Tv di Berlusconi – la replica del leader leghista – ognuno è libero di scrivere o raccontare quello che vuole: non penso che in Italia ci siano rischi di questo tipo”.</p>
    <p>Intanto negli ultimi giorni, su diversi muri e pali di Pavia sono comparsi adesivi con l’immagine di Salvini impiccato a testa in giù; accanto a lui, nella stessa condizione, anche i volti del primo ministro israeliano <hi rend="#b">Benjamin Netanyahu</hi>, del presidente turco <hi rend="#b">Recep Tayyip Erdogan</hi> e del presidente americano <hi rend="#b">Donald Trump</hi>. A darne notizia oggi è il quotidiano <hi rend="#i">La Provincia pavese</hi>. Immediata la risposta del segretario leghista: “Salvini a testa in giù per le vie di Pavia – scrive su Twitter – idioti e vigliacchi, <hi rend="#b">non ci fate paura</hi>. Io vado avanti! #primagliitaliani”. Sulla vicenda indaga la Digos.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>