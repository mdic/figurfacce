<doc sitename="Il Fatto Quotidiano" title="Bersani: &quot;Governo Renzi-Berlusconi? Se seguo le tracce non ho dubbi. Parlare con M5S dovere, alleanza è un altro film&quot; - Il Fatto Quotidiano" author="F Q" date="2018-01-22" url="https://www.ilfattoquotidiano.it/2018/01/22/bersani-governo-renzi-berlusconi-se-seguo-le-tracce-non-ho-dubbi-parlare-con-m5s-dovere-alleanza-e-un-altro-film/4107240/" hostname="ilfattoquotidiano.it" description="“Il giaguaro si è rimesso qualche macchiolina… qualche macchiolina gliel’ha rimessa pure Renzi” e “questo lo vede anche un bambino”. Ha ripescato la ormai storica metafora, Pier Luigi Bersani, per parlare del possibile “inciucio” tra Silvio Berlusconi e il leader Pd. “I numeri non ci sono”, si è detto convinto l’ex segretario Pd, oggi esponente …" categories="Elezioni Politiche 2018" tags="Matteo Renzi;Pier Luigi Bersani;Silvio Berlusconi" fingerprint="9db896590056c12d">
  <main>
    <head rend="h1">Bersani: “Governo Renzi-Berlusconi? Se seguo le tracce non ho dubbi. Parlare con M5S dovere, alleanza è un altro film”</head>
    <graphic src="https://st.ilfattoquotidiano.it/wp-content/uploads/2017/07/bersani-vitalizi_675.jpg"/>
    <p>“Il <hi rend="#b">giaguaro</hi> si è rimesso qualche <hi rend="#b">macchiolina</hi>… qualche macchiolina gliel’ha rimessa pure <hi rend="#b">Renzi</hi>” e “questo lo vede anche un bambino”. Ha ripescato la ormai storica metafora, <hi rend="#b">Pier Luigi Bersani</hi>, per parlare del possibile “<hi rend="#b">inciucio</hi>” tra <hi rend="#b">Silvio Berlusconi</hi> e il leader Pd. “I <hi rend="#b">numeri</hi> non ci sono”, si è detto convinto l’ex segretario <hi rend="#b">Pd</hi>, oggi esponente di <hi rend="#b">Liberi e Uguali</hi>, parlando su <hi rend="#i">Radio Capital</hi>. Ma che almeno in teoria “un governo <hi rend="#b">Renzi</hi>–<hi rend="#b">Berlusconi</hi>” sia una possibilità, per Bersani è fuor di dubbio: “Se seguo le tracce non posso avere dubbi su questo, la <hi rend="#b">legge elettorale</hi> l’hanno fatta insieme, vuole che <hi rend="#b">nell’istinto</hi> di Berlusconi non ci sia che è meglio parlare con Renzi che con la <hi rend="#b">Lega</hi> e <hi rend="#b">Salvini</hi>? E vuol che Renzi non abbia rinunciato a questa idea originaria per cui <hi rend="#b">facendo fuori la sinistra</hi> si possa <hi rend="#b">ereditare l’elettorato</hi> di Berlusconi, di un Berlusconi al tramonto?”.</p>
    <p>Quanto alla possibilità che LeU parli con i <hi rend="#b">5 Stelle</hi>, “è un <hi rend="#b">dovere</hi>, fare una <hi rend="#b">alleanza</hi> di governo è<hi rend="#b"> tutto un altro film</hi>“. “E’ chiaro che se Di Maio viene a dirmi: vado fuori dall’Euro, sull’<hi rend="#b">antifascismo</hi> balbetto, sugli <hi rend="#b">immigrati</hi> sto un po’ con la destra, sul <hi rend="#b">fisco</hi> viva la mamma… io gli dico ciao”.</p>
    <p>Parlando dei risultati del governo Renzi, l’ex ministro dello Sviluppo economico ha detto che “non si può chiamare posto di lavoro un’occupazione statistica che consente di dire che è occupato uno che lavora<hi rend="#b"> un’ora in una settimana</hi> o una settimana in sei mesi”, per cui il<hi rend="#b"> milione di posti di lavoro</hi> in più “è un inganno che fa male al sistema”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>