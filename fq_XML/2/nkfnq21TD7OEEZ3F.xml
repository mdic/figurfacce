<doc sitename="Il Fatto Quotidiano" title="Francesca Pascale: &quot;Berlusconi? In privato lo chiamo Amore, in pubblico presidente&quot; - Il Fatto Quotidiano" author="F Q" date="2014-11-04" url="http://www.ilfattoquotidiano.it/2014/11/04/francesca-pascale-berlusconi-in-privato-chiamo-amore-in-pubblico-presidente/1191328/" hostname="ilfattoquotidiano.it" description="“In privato lo chiamo Amore o B., a lui B. non piace, quindi da un po’ lo chiamo solo Amore. In pubblico, presidente”. Comincia così il capitolo del nuovo libro di Bruno Vespa (Italiani volta gabbana) dedicato a Francesca Pascale, la compagna di Silvio Berlusconi. Alcuni brani sono anticipati dal settimanale Oggi. “Ero ancora una ragazzina quando …" categories="Società" tags="Bruno Vespa;Francesca Pascale;Silvio Berlusconi" fingerprint="1bf6932cf3683d15">
  <main>
    <head rend="h1">Francesca Pascale: “Berlusconi? In privato lo chiamo Amore, in pubblico presidente”</head>
    <graphic src="https://st.ilfattoquotidiano.it/wp-content/uploads/2014/11/berlusconi-pascale-675.jpg"/>
    <p>“In privato lo chiamo Amore o B., a lui B. non piace, quindi da un po’ lo chiamo solo Amore. In pubblico, presidente”. Comincia così il capitolo del nuovo libro di<hi rend="#b"> Bruno Vespa</hi> (Italiani volta gabbana)<hi rend="#b"/>dedicato a<hi rend="#b"> Francesca Pascale</hi>, la compagna di <hi rend="#b">Silvio Berlusconi.</hi> Alcuni brani sono anticipati dal settimanale Oggi.</p>
    <p>“Ero ancora una ragazzina quando mi sono messa in testa di conoscerlo. Ho iniziato ad amarlo in maniera ossessiva. Piano piano cominciai ad avvicinarmi a <hi rend="#b">Forza Italia</hi>. Il 5 ottobre 2006 alle 13.50, arrivò la grande occasione. Con altre quattro pazze di ‘<hi rend="#b">Silvio ci manchi</hi>‘ eravamo a Roma quando ci dissero che lui aveva una riunione al Duke Hotel dei Parioli. Ci precipitammo lì e arrivò lui: era davvero affascinante. Lo guardai come una deficiente: ‘<hi rend="#b">Presidente, lei è bellissimo</hi>‘. Lui sorrise: ‘Ti senti bene?’. Alla fine mi avvicinai di nuovo e con sfrontatezza gli chiesi: ‘Da azzurra ad azzurro possiamo darci del tu?”. “Sì, certamente”, rispose lui. ‘Questo è il mio numero’, gli dissi allungandogli un pezzetto di carta: ‘Aspetto una tua telefonata, così mi annoto il numero’. E lui: ‘Vai di fretta’. Qualche giorno dopo, a mezzanotte, squilla il mio cellulare. ‘Pronto, chi sono?’. E io: ‘Dai Lello, non prendermi in giro…’. ‘Davvero non mi riconosci?’. Restammo al telefono per due ore filate”.</p>
    <quote>“Ogni tanto mi telefonava. Avevo impostato nella suoneria del cellulare il suo numero alla canzone di Gianna Nannini ‘Sei nell’anima’</quote>
    <p>“Ogni tanto mi telefonava – racconta ancora la Pascale – Avevo impostato nella<hi rend="#b"> suoneria del cellulare</hi> il suo numero alla canzone di Gianna Nannini ‘Sei nell’anima’. Non l’avevo detto a nessuno. Solo mia madre aveva capito che dietro quella suoneria c’era Berlusconi. Gli dicevo: ‘Tra noi ci sono quasi cinquant’anni di differenza, <hi rend="#b">è vero, potrei esserti figlia e perfino nipote</hi>. Lo so che hai tantissime aspiranti fidanzate. Ma io sono innamorata di te e, prima o poi, tu ti innamorerai di me’. Lui resisteva: ‘Devi ragionare. <hi rend="#b">Io ti stimo</hi> e ti voglio bene ma non posso darti un futuro’. Questa storia del futuro continuò a ripetermela per molto tempo ed io ci soffrivo moltissimo. ‘Io ti voglio molto bene’, mi diceva ‘ma mezzo secolo di differenza tra noi è insuperabile’. Ma io tenni ugualmente duro: ‘Si accorgerà che nessun’altra può arrivare ad amarlo come lo amo i0′”.</p>
    <quote>Ho conosciuto quasi tutte le donne che assediavano il presidente e sono stata gelosissima di tutte. Come lo sono ancora…</quote>
    <p>“Furono anni molto difficili. Partecipai anch’io a qualcuna delle famose ‘cene eleganti’, che in effetti tali erano. <hi rend="#b">Ho conosciuto quasi tutte le donne</hi> che assediavano il presidente e sono stata <hi rend="#b">gelosissima</hi> di tutte. Come lo sono ancora, anche di una commessa che vuole farsi una foto con lui. In questo sono peggio di una siciliana.<hi rend="#b"> Noemi Letizia</hi>? È vero che siamo amiche. Alla festa dei suoi 18 anni c’ero anch’io. Dopo la serata il presidente mi disse: ‘Vedrai che riusciranno a dire qualcosa di negativo sulla mia partecipazione al compleanno di questa Noemi. Avevo promesso di esserci e come al solito ho mantenuto la parola. Hai visto anche tu quanta gente c’era e quante foto ho fatto. Ma mi sa che ci monteranno sopra una storia. Finalmente – racconta ancora Pascale – il 16 dicembre 2012, nella trasmissione di <hi rend="#b">Barbara D’Urso</hi>, lui, rispondendo a una inaspettata domanda di Barbara, si lasciò andare e dichiarò pubblicamente: ‘<hi rend="#b">Francesca è la mia fidanzata</hi>, con lei mi sento bene’. Finalmente. Era ora. Da allora sono sempre al suo fianco, lo inseguo,<hi rend="#b"> lo assedio</hi>, lo controllo, non lo lascio mai. Adesso stiamo cercando una casa a Roma. Vorrei per noi una casa normale, luminosa, moderna e soprattutto separata dall’ufficio. Com’è lui in privato? È tenerissimo, divertente, ironico, instancabile. I film che amo io, quelli romantici, i supereroi, i cartoni non gli piacciono. Non ricordo un film visto con lui. Legge, scrive, studia, pensa, telefona continuamente. Liti? Spesso e su ogni argomento: anche su come collocare un soprammobile su una mensola. Mi dà sempre torto. Ma pochi minuti dopo…”:</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>