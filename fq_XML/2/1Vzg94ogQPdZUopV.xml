<doc sitename="Il Fatto Quotidiano" title="Elezioni 2018, Salvini tratterà con gli altri partiti per le presidenze delle Camere. Ma nel centrodestra divergenze sul governo - Il Fatto Quotidiano" author="F Q" date="2018-03-14" url="https://www.ilfattoquotidiano.it/2018/03/14/elezioni-2018-salvini-trattera-con-gli-altri-partiti-per-le-presidenze-delle-camere-ma-nel-centrodestra-divergenze-sul-governo/4224744/" hostname="ilfattoquotidiano.it" description="Per la prima volta da quando Silvio Berlusconi è in campo, non sarà lui a dare le carte durante i colloqui post-voto con le altre forze politiche e il centrodestra avrà una posizione assai collegiale anche nelle consultazioni con il presidente della Repubblica. Il ruolo di mediatore sulle presidenze di Camera e Senato verrà ricoperto …" categories="Elezioni Politiche 2018" tags="Centrodestra;Forza Italia;Giorgia Meloni;Matteo Salvini;Silvio Berlusconi" fingerprint="aaadb2507b0d613d">
  <main><head rend="h1">Elezioni 2018, Salvini tratterà con gli altri partiti per le presidenze delle Camere. Ma nel centrodestra divergenze sul governo</head><graphic src="https://st.ilfattoquotidiano.it/wp-content/uploads/2018/03/14/Salvini-675.jpg"/><p>Per la prima volta da quando <hi rend="#b">Silvio Berlusconi</hi> è in campo, non sarà lui a dare le carte durante i colloqui post-voto con le altre forze politiche e il centrodestra avrà una posizione assai collegiale anche nelle <hi rend="#b">consultazioni</hi> con il presidente della Repubblica. Il ruolo di mediatore sulle presidenze di Camera e Senato verrà ricoperto infatti da <hi rend="#b">Matteo Salvini</hi>, che incontrerà il <hi rend="#b">Movimento Cinque Stelle</hi> per cercare una soluzione. Lo hanno deciso lo stesso leader della Lega, l’ex cavaliere e <hi rend="#b">Giorgia Meloni</hi> durante un incontro a<hi rend="#b"> Palazzo Grazioli</hi> che si è tenuto martedì sera. I tre, insieme, andranno insieme invece alle alle consultazioni al <hi rend="#b">Quirinale</hi> e hanno messo un punto fermo: <hi rend="#b">escluse intese con il Pd</hi>.</p><p>Decisi a ricevere dal presidente della Repubblica <hi rend="#b">Sergio Mattarella</hi> il mandato per tentare di formare una maggioranza, al punto che nel corso della cena – secondo diversi retroscena – Meloni avrebbe proposto a Salvini stesso di candidarsi come presidente del Senato per agevolare il Capo dello Stato a dare un <hi rend="#b">mandato esplorativo</hi> al leader leghista che sarebbe anche la seconda carica dello Stato.</p><p>La decisione di convocare una riunione aveva come primo obiettivo quello di mandare un segnale rassicurante sulla <hi rend="#b">compattezza del centrodestra</hi> alla vigilia di appuntamenti importanti come la partita sulle presidenze delle Camere e poi le consultazioni con Mattarella dove la coalizione andrà insieme proprio per non lasciare spazio a dubbi sulle singole intenzioni. Sulla presidenza delle Camere, Salvini incontrerà sia <hi rend="#b">M5S</hi> sia il <hi rend="#b">Pd</hi> e poi tornerà ad incontrare gli alleati. Una scelta dettata dalla leader di <hi rend="#b">Fratelli d’Italia</hi>, perché Salvini deve decidere se vuole essere il capo della Lega o il candidato premier della coalizione e in quanto tale non può decidere le cariche da solo.</p><p>Allo stesso tempo, però, restano <hi rend="#b">profonde divergenze</hi> tra i partiti del centrodestra. <ref target="https://www.ilfattoquotidiano.it/2018/03/08/elezioni-2018-il-piano-di-berlusconi-contatti-con-i-renziani-per-spaccare-il-pd/4213116/">Da una parte, ci sono gli appelli alla responsabilità di Berlusconi che negli scorsi ha scritto una lettera agli eletti dicendosi “disposto a tutto” pur di dare un governo al Paese</ref> e scongiurare il ritorno alle urne. D</p><p><ref target="https://www.ilfattoquotidiano.it/2018/03/13/salvini-unalleanza-col-m5s-la-farebbe-lui-non-esclude-e-ammette-il-centrodestra-non-e-autosufficiente/4222518/">all’altra il leader del Carroccio martedì a Strasburgo ha ribadito l’indisponibilità a fare accordi con il Pd lasciando però aperto le</ref>.</p><hi rend="#b">possibilità di trattativa</hi>con il M5s<p>Sulle presidenze delle Camere restano invece da risolvere le aspirazioni dei singoli partiti. <hi rend="#b">Forza Italia</hi> spinge affinché la presidenza di palazzo Madama vada a <hi rend="#b">Paolo Romani</hi>, non inviso al Pd. Salvini invece ha lasciato intendere che le presidenze, a suo avviso, devono andare ai vincitori nelle urne: i nomi in pole restano quello di <hi rend="#b">Giancarlo Giorgetti</hi> per Montecitorio e <hi rend="#b">Danilo Toninelli</hi> per il Senato. <ref target="https://www.ilfattoquotidiano.it/2018/03/13/di-maio-lelezione-dei-presidenti-camere-non-riguarda-il-governo-chi-vuole-mettersi-al-lavoro-si-faccia-avanti/4223127/">Una trattativa, quella per la presidenza delle Camere, che però i Cinque Stelle ritengono slegata dalla questione-governo</ref>.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>