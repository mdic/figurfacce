<doc sitename="Il Fatto Quotidiano" title="&quot;Belluscone&quot;, Malan chiede sequestro del film. Poi il dietrofront: &quot;Iniziativa mia&quot; - Il Fatto Quotidiano" author="RQuotidiano" date="2014-09-02" url="http://www.ilfattoquotidiano.it/2014/09/02/cinema-forza-italia-chiede-il-sequestro-di-belluscone-bisogna-parlare-di-qualcosaltro/1105468/" hostname="ilfattoquotidiano.it" description="Bloccate quel film. Anzi no. Il senatore di Forza Italia Lucio Malan prima annuncia che il partito ricorrerà alla magistratura per chiedere il sequestro di Belluscone – Una storia siciliana di Franco Maresco (presentato al festival del cinema di Venezia), poi fa marcia indietro, assumendosi la responsabilità di un’iniziativa non condivisa con i vertici azzurri. E’ …" categories="Politica" tags="Festival del Cinema;Forza Italia;Franco Maresco;Lucio Malan;Mafia;Silvio Berlusconi" fingerprint="fdad4136f12a530d">
  <main>
    <head rend="h1">“Belluscone”, Malan chiede sequestro del film. Poi il dietrofront: “Iniziativa mia”</head>
    <graphic src="https://st.ilfattoquotidiano.it/wp-content/uploads/2014/09/malan-640.jpg"/>
    <p>Bloccate quel film. Anzi no. Il senatore di Forza Italia <hi rend="#b">Lucio Malan</hi> prima annuncia che il partito ricorrerà alla magistratura per chiedere il sequestro di <ref target="http://tv.ilfattoquotidiano.it/2014/08/26/belluscone/293635/"> Belluscone – Una storia siciliana di Franco Maresco (presentato al festival del cinema di Venezia</ref>), poi fa marcia indietro, assumendosi la responsabilità di un’iniziativa non condivisa con i vertici azzurri. E’ lo stesso </p>
    <p><hi rend="#b">parlamentare</hi>a spiegarlo in una nota: “L’azione giudiziaria è una idea personale, di cui ho parlato con dei colleghi. Ho sentito solo poco fa</p>
    <p><hi rend="#b">Berlusconi</hi>, che, con la sua consueta amabilità e tolleranza, non ritiene di assumere iniziative in merito”. La marcia indietro arriva dopo l’intervista rilasciata dall’esponente berlusconiano a</p>
    <p><hi rend="#b">Klaus Davi</hi>per il programma</p>
    <p><hi rend="#i">KlausCondicio</hi>. Nel frattempo la pellicola,</p>
    <p><ref target="http://www.ilfattoquotidiano.it/2012/01/12/belluscone-storia-siciliana/182957/">nonostante le polemiche per l’immagine negativa che offrirebbe dell’ex presidente del Consiglio</ref>, ha raccolto applausi a scena aperta alla mostra del cinema.</p>
    <hi rend="#b">Silvio Berlusconi</hi>
    <p>Un plebiscito che evidentemente non era piaciuto a Malan, che prima della smentita di se stesso aveva spiegato: “E’ doveroso un atto di questo genere nel momento in cui si va al di là della critica, della satira. Qui non c’è proprio nessuna satira: c’è purtroppo ben poco da ridere. C’è piuttosto un attacco a una persona, a una intera parte del Paese, a un movimento politico, per cui credo che sia doveroso agire a difesa della dignità del nostro Paese, dei nostri elettori, oltre che della persona di Silvio Berlusconi”. Non solo. Il <hi rend="#b">senatore</hi> aveva anche aggiunto che “sono tre anni che Berlusconi non è più al governo italiano, quindi bisognerebbe<hi rend="#b"> parlare di qualcos’altro</hi>. Si potrebbe parlare anche di quello che c’è di bello in Italia: il cinema può essere un veicolo eccezionale di promozione, non solo turistica, ma anche economica in generale, ma purtroppo c’è un<hi rend="#b"> eccessivo indulgere sulla mafia</hi>, sulla mafiosità, come se tutta l’Italia fosse fatta di mafiosi o di realtà delinquenziali. L’Italia è invece un Paese straordinario, il primo per tanti parametri, e purtroppo si insiste molto più di quanto facciano gli stranieri su questo cliché della mafia, della gentaglia, e così via”. </p>
    <p>In precedenza era stata l’eurodeputata berlusconiana <hi rend="#b">Lara Comi</hi> ad attaccare il film, sempre nel programma di Davi. La Comi ha condiviso il risultato del sondaggio della trasmissione <hi rend="#i">KlausCondicio</hi> condotto su 800 elettori di Forza Italia: il film va boicottato per fermare il business dei film e dei libri che infangano <hi rend="#b">Berlusconi</hi>. Secondo l’europarlamentare, “bisogna far capire che, anche da parte degli elettori di centro-destra e di centro-sinistra, sia necessario voltare pagina. E’ fondamentale quindi concentrarsi su tematiche molto più concrete, come il lavoro: che girassero un film su come trovare il lavoro, o su come limitare la disoccupazione, oppure su come limitare la burocrazia. Allora, secondo me, l’audience e i guadagni sarebbero sicuramente più alti”. “Cercano di fare business infangando il presidente, e il regista ha anche dimostrato poco coraggio <hi rend="#b">non presentandosi alla prima</hi>. Io – ha concluso la Comi – posso dare un piccolo consiglio: che il regista si esponga e dica perché ha fatto questo film, se in una situazione di grande crisi gli sembrava questa una priorità, piuttosto che raccontare la realtà italiana”.</p>
    <p>Belluscone ha ricevuto 10 minuti di applausi dopo la proiezione al festival di Venezia, dopo un’altrettanto buona accoglienza alle precedenti “proiezioni stampa”. Non è stato invece della partita il regista, però, che all’ultimo ha preferito disertare il <hi rend="#b">Lido</hi>. Per qualcuno basta vedere il film per comprendere in parte le ragioni del gesto: da sempre schivo e riservato, Maresco diventa a suo modo coprotagonista di <hi rend="#i">Belluscone</hi>. Che, come racconta <hi rend="#b">Tatti Sanguineti</hi> nel film, è di fatto un’opera mai terminata: lo storico e critico cinematografico arriva a <hi rend="#b">Palermo</hi> per cercare di mettersi in contatto con il regista, misteriosamente sparito in un altro dei suoi ormai abituali silenzi, e poco a poco ricostruisce le vicissitudini del film.</p>
    <p>Un film che avrebbe voluto raccontare il rapporto unico<hi rend="#b"> tra Berlusconi e la Sicilia</hi>, attraverso le disavventure dell’impresario palermitano di cantanti neomelodici, organizzatore di feste di piazza, <hi rend="#b">Ciccio Mira</hi>, imperterrito sostenitore di <hi rend="#b">Berlusconi</hi> e nostalgico “della mafia di un tempo” e dei due artisti della sua “scuderia”, <hi rend="#b">Erik e Vittorio Ricciardi</hi>, che in cerca di successo decidono di esibirsi nelle piazze palermitane con la canzone scritta dal primo dal titolo <hi rend="#i">Vorrei conoscere Berlusconi</hi>. Quale è il nesso tra le feste di piazza, i cantanti neomelodici, la mafia e Berlusconi? E’ una storia che, secondo il film, inizia da lontano, che coinvolge l’allora mammasantissima di Villafranca, <hi rend="#b">Stefano Bontade</hi>, che rievoca gli inizi della “televisione commerciale”, la fine della Dc e della Prima Repubblica, la “discesa in campo” di Berlusconi. “Se un giorno Berlusconi decidesse di svelare i suoi segreti, che cosa pensa possa venire fuori?”, chiede ad un certo punto Maresco al senatore <hi rend="#b">Marcello Dell’Utri</hi>: “Un sacco di cose, per esempio anche qualche mistero sulla morte di Mattei”. Poi succede qualcosa, un intoppo tra microfono e registratore, quello che aggiunge Dell’Utri è perso per sempre.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>