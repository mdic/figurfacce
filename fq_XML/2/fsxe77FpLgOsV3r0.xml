<doc sitename="Il Fatto Quotidiano" title="Berlusconi su Patto del Nazareno: &quot;Non si ricuce. Renzi fa proclami io miro a fare&quot; - Il Fatto Quotidiano" author="F Q" date="2015-05-24" url="http://www.ilfattoquotidiano.it/2015/05/24/patto-nazareno-berlusconi-non-si-ricuce-renzi-fa-proclami-io-miro-a-fare/1714575/" hostname="ilfattoquotidiano.it" description="“Mi spiace ma è così. Non era un contratto con delle clausole, ma era un metodo nel quale ho sperato molto”. Silvio Berlusconi non ha esitazioni: il Patto del Nazareno è rotto in modo definitivo e non si può ricomporre, dice davanti alle telecamere di Che tempo che fa. “Renzi è sempre stato molto gentile, non …" categories="Politica" tags="Forza Italia;Matteo Renzi;Patto del Nazareno;Primarie;Silvio Berlusconi" fingerprint="68ef540c690e409d">
  <main>
    <head rend="h1">Berlusconi su Patto del Nazareno: “Non si ricuce. Renzi fa proclami io miro a fare”</head>
    <graphic src="https://st.ilfattoquotidiano.it/wp-content/uploads/2015/05/berlusconi-fazio-675.jpg"/>
    <p>“Mi spiace ma è così. Non era un <hi rend="#b">contratto</hi> con delle clausole, ma era un <hi rend="#b">metodo</hi> nel quale ho sperato molto”. <hi rend="#b">Silvio Berlusconi</hi> non ha esitazioni: il <hi rend="#b">Patto del Nazareno</hi> è rotto in modo definitivo e non si può ricomporre, dice davanti alle telecamere di <hi rend="#i">Che tempo che fa</hi>. “Renzi è sempre stato molto gentile, non ho nulla di personale contro di lui. Ma siamo diversi, lui fa <hi rend="#b">proclami</hi>, slogan, io miro a <hi rend="#b">realizzare le cose</hi>, lui è un professionista della politica, io un imprenditore”, aggiunge. Casus belli, com’è noto, il<hi rend="#b"> Presidente della Repubblica</hi>, che è “garante di tutti”, sul quale Renzi “ha deciso per conto suo senza interpellarci, abbiamo capito che lui mirava a cose che erano nel suo interesse e non nell’interesse del Paese”.[brightcove]4254741263001[/brightcove]</p>
    <p>Entrando poi nel merito del suo giudizio sull’operato del capo del governo, Berlusconi sostiene che “Renzi non è più un leader comunista, ma è uomo di sinistra e viene da una tradizione che non gli consente di realizzare l’equazione sullo sviluppo: meno tasse su imprese e lavoro creano più produzione. Ha fatto tante cose che però non hanno influito sul <hi rend="#b">benessere degli italiani</hi>, anzi le cose sono molto degradate. Oggi la prospettiva è al contrario una <hi rend="#b">prospettiva di povertà</hi> e questo e quello che mi fa sentire responsabilità di non abbandonare sfida di non abbandonare la sfida del 1994″. Anche se il calo di consensi per Fi è innegabile: “Non si può pensare che Forza Italia senza leader che va in televisione e per di più non candidabile possa resistere a <hi rend="#b">Salvini</hi> che è in tv 6 ore alla settimana”, dice aggiungendo di essere “stato impedito dall’andare in televisione, <hi rend="#b">confinato in casa mia</hi> a causa di qualcosa di cui è meglio non parlarne oggi”.</p>
    <p>Da qui alla successione il passo è breve: “In una<hi rend="#b"> monarchia</hi> è il sovrano che decide il successore, nelle <hi rend="#b">democrazie</hi> è il popolo che decide il leader”, sentenzia. “Penso a qualcosa un poco diverso dalle primarie”, aggiunge facendo riferimento tra i vari esempi alle convention Usa. Anche perché secondo l’ex Cavaliere “come sono state fino ad ora perché sono <hi rend="#b">larghissimamente manipolabili</hi>. Con le primarie sono stati scelti i <hi rend="#b">peggiori sindaci</hi> che le città abbiano avuto nella storia”. Di poco variata, poi, la sua ricetta: “Una grande riforma della macchina dello Stato, una grande <hi rend="#b">riforma del fisco</hi>, una <hi rend="#b">riforma profonda della magistratura</hi>“: sono questi i tre punti “della rivoluzione liberale”.</p>
    <p>Quanto agli avversari politici, Berlusconi haparole anche per il <hi rend="#b">Movimento 5 Stelle</hi>: “Durante le elezioni europee ho decretato la <hi rend="#b">fine Grillo</hi>, si è fermata lì la storia di Grillo, oggi non c’è possibilità che vada da nessuna parte e i suoi non contano nulla in Parlamento. E’ una ferita nella democrazia ma non più un pericolo e andrà verso degrado”. Se resta al 20%, aggiunge, “il <hi rend="#b">M5S</hi> non è pericoloso ma lo sarebbe stato se Grillo fosse arrivato al 51%. Il disegno politico dei M5S è demenziale e non c’è possibilità che porti del bene. E anche Grillo ha capito il fallimento completo e ha cercato di <hi rend="#b">distaccarsi dalla sua creatura</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>