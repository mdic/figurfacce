<doc sitename="Il Fatto Quotidiano" title="Caso rivelazioni Geithner, Quirinale: &quot;Napolitano mai informato di pressioni&quot; - Il Fatto Quotidiano" author="RQuotidiano" date="2014-05-14" url="http://www.ilfattoquotidiano.it/2014/05/14/caso-rivelazioni-geithner-napolitano-berlusconi-lascio-liberamente/985468/" hostname="ilfattoquotidiano.it" description="Il presidente della Repubblica Giorgio Napolitano, con una nota dal Quirinale, interviene sulle anticipazioni del libro Stress Test di Timothy Geithner, dal quale è emerso come alcuni funzionari dell’Unione Europea abbiano fatto pressioni sul governo americano per far cadere l’esecutivo di Berlusconi nel 2011. “Gli episodi ‘rivelati’ dall’ex Segretario di Stato al Tesoro – spiega la …" categories="Politica" tags="Giorgio Napolitano;Silvio Berlusconi;Timothy Geithner;Unione Europea" fingerprint="2d2dd43bca6ec12d">
  <main>
    <head rend="h1">Caso rivelazioni Geithner, Quirinale: “Napolitano mai informato di pressioni”</head>
    <graphic src="https://st.ilfattoquotidiano.it/wp-content/uploads/2014/04/Berlusconi-Napolitano-640.jpg"/>
    <p>Il presidente della Repubblica<hi rend="#b"> Giorgio Napolitano</hi>, <hi rend="#b">con una nota dal Quirinale</hi>, <ref target="http://www.ilfattoquotidiano.it/2014/05/13/berlusconi-ex-ministro-usa-funzionari-ue-ci-proposero-di-far-cadere-il-suo-governo/983306/">interviene sulle anticipazioni del libro Stress Test di Timothy Geithner</ref>, dal quale è emerso come alcuni funzionari dell’Unione Europea abbiano fatto pressioni sul governo americano per </p>
    <p><hi rend="#b">far cadere l’esecutivo di Berlusconi nel 2011</hi>. “Gli episodi ‘rivelati’ dall’ex Segretario di Stato al Tesoro – spiega la nota del Quirinale – e da altri, sono relativi a riunioni, tenutesi nell’autunno del 2011, di consessi europei e internazionali cui il Presidente italiano – al pari degli altri Capi di Stato non dotati di poteri esecutivi – non aveva titolo a partecipare e non partecipò: e dunque</p>
    <p><hi rend="#b">nulla può dire</hi>“. Insomma, il capo dello Stato si smarca da rivelazioni che, essendo contestualizzate in ambito europeo, non possono riguardarlo direttamente. “Le</p>
    <p><hi rend="#b">dimissioni liberamente e responsabilmente rassegnate</hi>il 12 novembre 2011 dal presidente Berlusconi, e già preannunciate l’8 novembre, non vennero motivate se non in riferimento, in entrambe le circostanze, a</p>
    <p><hi rend="#b">eventi politico-parlamentari italiani</hi>“, conclude la nota.</p>
    <p>Questa mattina Silvio Berlusconi, “protagonista” del presunto complotto raccontato da Geithner aveva sostenuto che l’aspetto più grave di questa vicenda fosse proprio<hi rend="#b"> “il silenzio delle alte cariche” </hi>e in particolar modo quello del<hi rend="#b"> presidente Napolitano</hi>, già finito <ref target="http://www.ilfattoquotidiano.it/2014/02/10/napolitano-gia-nel-giugno-del-2011-il-colle-voleva-monti-premier/875357/">sotto accusa da parte del centro-destra in seguito alla pubblicazione del libro di Alan Friedman</ref>. Ed è proprio contro Napolitano che poi si sono scagliati numerosi rappresentanti di Forza Italia, definendo il suo<hi rend="#b"> silenzio “assordante”</hi>. </p>
    <p>Durante un’intervista a <hi rend="#i">Uno Mattina </hi>Berlusconi è tornato su quei <hi rend="#b">mesi di grande difficoltà economica</hi> per tutta l’Europa e in particolar modo per l’Italia. “E’ una<hi rend="#b"> menzogna il fatto che il paese fosse sull’orlo del baratro</hi>, che non ci fossero i soldi per pagare gli impiegati pubblici e i pensionati. Fu messa in giro tutta questa storia contro di me che difendevo gli interessi nazionali contro certe proposte che invece facevano comodo ad altri Stati, come poi si è visto perché chi successe a me (Mario Monti, <hi rend="#i">ndr</hi>) si è inchinato a queste proposte”. E allora perché rassegnò le dimissioni? “Per senso di responsabilità”, nonostante “fossimo in presenza di una <hi rend="#b">violazione delle regole democratiche</hi> e di un<hi rend="#b"> attacco alla sovranità</hi> del Paese”.Per indagare le cause e le responsabilità della vicenda, <hi rend="#b">Renato Brunetta</hi>, portavoce di Forza Italia alla Camera dei deputati, ha depositato la proposta di una <hi rend="#b">Commissione parlamentare di inchiesta.</hi></p>
    <p>Nel c0mizio per la campagna elettorale delle elezioni europee, Berlusconi è tornato all’attacco dei vertice europei: “Ieri un ministro della prima amministrazione di Obama ha fatto affermazioni, che lasciano pochi dubbi, in cui ha raccontato come nel G20 di Cannes per due volte <hi rend="#b">Merkel e Sarkozy</hi> convocarono una riunione che aveva una finalità e cioè far sì che nostro paese fosse colonizzato e con la sospensione del potere del governo lasciato alla Troika”. L’ex premier si è detto “<hi rend="#b">furioso ed esasperato</hi>. Da 20 anni combattiamo per la libertà e abbiamo sopportato quattro colpi di Stato”. </p>
    <p>Ma <hi rend="#b">Gianfranco Fini</hi>, che proprio in quei giorni del 2011 portava avanti la sua battaglia personale contro Berlusconi, non è d’accordo con questa versione dei fatti: “<hi rend="#b">Non ci fu alcun complotto</hi> e il governo cadde per altre ragioni.<hi rend="#b"> Berlusconi era fragilissimo</hi>. La maggioranza risicatissima. Tutti volevano evitare una bancarotta di tipo greco. A qualsiasi livello, nazionale e internazionale, si auspicava la caduta di Berlusconi e un nuovo governo”. Anche <hi rend="#b">Massimo D’Alema</hi> smorza i toni della polemica: “Nessun complotto contro Berlusconi, è venuta meno la sua maggioranza. Che poi in Europa ci fossero capi di Stato o di governo che pensassero che fosse un danno per l’Unione Europea, è comprensibile perché in effetti era così: ma non c’è stato nessun colpo di stato con i carri armati”, ha concluso. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>