<doc sitename="Il Fatto Quotidiano" title="Centrodestra, Parisi: &quot;Riprendere manifesto del '94 e aggiornarlo. Renzi pericolo per l'economia&quot; - Il Fatto Quotidiano" author="F Q" date="2016-09-17" url="http://www.ilfattoquotidiano.it/2016/09/17/centrodestra-parisi-a-milano-riprendere-manifesto-del-94-e-aggiornarlo-renzi-pericolo-per-leconomia/3039493/" hostname="ilfattoquotidiano.it" description="Il centrodestra che sogna di ricompattarsi “deve ripartire dal manifesto del ’94”. Poi opposizione a Matteo Renzi che “è un pericolo per l’economia” e No al referendum costituzionale. Stefano Parisi ha chiuso a Milano la convention che dovrebbe rilanciare Forza Italia e gli alleati tra vecchie facce e assenze pesanti. Silvio Berlusconi in regia, ma …" categories="Politica" tags="Silvio Berlusconi;Stefano Parisi" fingerprint="edea3758c04ed115">
  <main>
    <head rend="h1">Centrodestra, Parisi: “Riprendere manifesto del ’94 e aggiornarlo. Renzi pericolo per l’economia”</head>
    <graphic src="https://st.ilfattoquotidiano.it/wp-content/uploads/2016/09/parisi-2-675.png"/>
    <p>Il centrodestra che sogna di ricompattarsi “deve ripartire dal manifesto del ’94”. Poi opposizione a <hi rend="#b">Matteo Renzi</hi> che “è un pericolo per l’economia” e No al referendum costituzionale. <ref target="http://www.ilfattoquotidiano.it/2016/09/16/centrodestra-la-convention-di-parisi-a-milano-tra-assenze-e-vecchie-facce-siamo-noi-lalternativa-a-renzi/3038609/"> Stefano Parisi ha chiuso a Milano la convention che dovrebbe rilanciare Forza Italia e gli alleati tra vecchie facce e assenze pesanti.</ref> Silvio Berlusconi in regia, ma mai presente in sala, i big che litigano e tanti volti ingombranti (da Formigoni a Scajola): il cammino del manager ex candidato sindaco è molto più che in salita.</p>
    <p>“Vogliamo costruire le fondamenta del liberalismo popolare”, ha detto nel discorso di chiusura della due giorni milanese, “è vero che quel famoso credo delle libertà del ’94 era <hi rend="#b">un grande manifesto liberale</hi> in cui gli italiani hanno creduto. Quella spinta nel tempo si è un po’ persa c’è stato uno sbandamento negli ultimi anni del centrodestra. Quelle politiche vanno riprese e aggiornate”.</p>
    <p>Parisi ha anche ribadito l’attacco a Renzi e quindi l’importanza di stare all’opposizione del governo. “Il presidente del Consiglio”, ha detto, “non è un pericolo per la democrazia ma per lo sviluppo dell’economia. Non c’è un rischio di <hi rend="#b">colpo di Stato</hi> ma di morte del Paese che è molto più grave. Non si deve delegittimare l’avversario ma combattere con idee e proposte”. Ha poi ribadito il suo No al referendum costituzionale sulla legge Boschi: “<hi rend="#b">Al referendum voto No</hi>. Penso che l’Italia possa fare una riforma migliore di questa perché anche lì c’è una grande presa in giro. Magari se Renzi ci dice quando si va a votare non sarebbe male, basta prendere in giro gli italiani. Non è vero che dopo ci sarà il caos, c’è sempre la nostra costituzione e poi ci sarà una forza di centrodestra che potrà sostituire Renzi al governo se siamo uniti siamo già pronti”.</p>
    <p>Il manager ha poi parlato della sua idea di governo e ha detto di voler “cambiare il rapporto tra Stato e cittadini”: “Non si può pensare”, ha detto, “che siano solo corruttori e evasori e quindi per smontate questo si fonda un impianto normativo sul sospetto che insegue la patologia e non norma il comportamento fisiologico”. A questo proposito ha attaccato l’istituzione dell’Anticorruzione guidata da <hi rend="#b">Raffaele Cantone</hi>:<hi rend="#b"> “</hi>La nomina viene dal presidente del Consiglio quindi non so che imparzialità abbia e ogni giorno dice la sua su una nomina o una gara e anche sulla cannabis”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>