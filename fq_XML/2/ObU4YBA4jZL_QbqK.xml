<doc sitename="Il Fatto Quotidiano" title="Berlusconi, il condannato tratta con i sindacati di polizia a nome di Renzi - Il Fatto Quotidiano" author="RQuotidiano" date="2014-09-25" url="http://www.ilfattoquotidiano.it/2014/09/25/berlusconi-il-condannato-tratta-con-i-sindacati-di-polizia-a-nome-di-renzi/1133757/" hostname="ilfattoquotidiano.it" description="Berlusconi tratta con le forze dell’ordine a nome del premier. “Renzi mi ha autorizzato a dirvi che è disponibile a incontrarvi a patto che voi rinunciate allo sciopero che avete annunciato”. E’ il 17 settembre. Silvio Berlusconi, presidente di Forza Italia, incontra i rappresentanti sindacali delle forze dell’ordine che in quei giorni protestano per il blocco dei …" categories="Politica" tags="Matteo Renzi;Polizia;Silvio Berlusconi;Sindacati di Polizia" fingerprint="fd3a9a2dfac64505">
  <main>
    <head rend="h1">Berlusconi, il condannato tratta con i sindacati di polizia a nome di Renzi</head>
    <graphic src="https://st.ilfattoquotidiano.it/wp-content/uploads/2014/07/berlusconi-6403.jpg"/>
    <p>Berlusconi tratta con le forze dell’ordine a nome del premier. “Renzi mi <hi rend="#b">ha autorizzato</hi> a dirvi che è disponibile a incontrarvi a patto che voi rinunciate allo sciopero che avete annunciato”. E’ il 17 settembre. <hi rend="#b">Silvio Berlusconi</hi>, presidente di Forza Italia, incontra i rappresentanti sindacali delle <hi rend="#b">forze dell’ordine</hi> che in quei giorni <ref target="http://www.ilfattoquotidiano.it/2014/09/05/blocco-degli-stipendi-ai-dipendenti-statali-polizia-e-carabinieri-scendono-in-piazza/1111143/">protestano per il blocco dei tetti salariali previsto dal governo nel Def</ref>. E il Cavaliere, condannato per <hi rend="#b">frode fiscale</hi>, espulso dal Senato e interdetto dai pubblici uffici, sembra indossare le vesti dell’emissario del presidente del Consiglio per mediare con i sindacati. Adesso il <hi rend="#b">Movimento 5 Stelle</hi> presenta un’interrogazione parlamentare al premier per sapere se davvero ha dato “incarico” all’alleato di “trattare” con i rappresentanti di polizia.</p>
    <p>La portavoce 5 stelle al Senato <hi rend="#b">Vilma Moronese </hi>chiede se “Renzi è a conoscenza dell’accaduto?”. E se siano state “concesse deleghe al signor Silvio Berlusconi in nome e per conto del Presidente del Consiglio a rappresentarlo o a farsi portavoce presso i cittadini, lavoratori e sigle sindacali?”. “Renzi – continua l’interrogazione – smentisca quanto dichiarato da Berlusconi chiarendo che un condannato per frode fiscale non può dichiararsi portavoce del Presidente del Consiglio dei Ministri della Repubblica Italiana”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>