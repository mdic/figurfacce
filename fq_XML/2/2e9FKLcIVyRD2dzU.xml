<doc sitename="Il Fatto Quotidiano" title="Maurizio Sarri e Sinisa Mihajlovic, la sliding doors da incubo per il Milan (e da sogno per il Napoli) - Il Fatto Quotidiano" author="Lorenzo Vendemiale" date="2015-10-05" url="http://www.ilfattoquotidiano.it/2015/10/05/maurizio-sarri-e-sinisa-mihajlovic-la-sliding-door-da-incubo-per-il-milan-e-da-sogno-per-il-napoli/2095283/" hostname="ilfattoquotidiano.it" description="Chissà se a Milano hanno qualche rimpianto, dopo la partita di domenica sera. Il Napoli umilia il Milan a San Siro, un uomo in tuta si prende la “Scala del calcio”. Ma siede sulla panchina sbagliata, quella azzurra. Quando invece c’è stato un momento in cui Maurizio Sarri sembrava davvero poter diventare l’allenatore del Milan. …" categories="Calcio" tags="Adriano Galliani;Aurelio De Laurentiis;Inter;Maurizio Sarri;Milan;Napoli;Serie A;Silvio Berlusconi;Sinisa Mihajlovic" fingerprint="ada1540159884a31">
  <main>
    <head rend="h1">Maurizio Sarri e Sinisa Mihajlovic, la sliding doors da incubo per il Milan (e da sogno per il Napoli)</head>
    <graphic src="https://st.ilfattoquotidiano.it/wp-content/uploads/2015/10/sarri-sinisa-675.jpg"/>
    <p>Chissà se a <hi rend="#b">Milano</hi> hanno qualche rimpianto, dopo la partita di domenica sera. Il <hi rend="#b">Napoli</hi> umilia il Milan a <hi rend="#b">San Siro</hi>, un uomo in tuta si prende la “Scala del calcio”. Ma siede sulla panchina <hi rend="#b">sbagliata</hi>, quella azzurra. Quando invece c’è stato un momento in cui <hi rend="#b">Maurizio Sarri</hi> sembrava davvero poter diventare l’allenatore del Milan. Il nuovo <hi rend="#b">Sacchi</hi>. Non se n’è fatto nulla, e oggi il tecnico <hi rend="#b">ex Empoli</hi> sta trasformando il Napoli da incompiuta in pretendente al titolo. Mentre i rossoneri continuano ad arrancare: da <hi rend="#b">Inzaghi</hi> a <hi rend="#b">Mihajlovic</hi> poco è cambiato. È la <hi rend="#b"> sliding doors</hi> delle rivoluzioni di Napoli e Milan. Sarri e Mihajlovic, due </p>
    <p><hi rend="#b">allenatori</hi>rivelazioni dell’ultima stagione per due grandi squadre in cerca di rinascita. Potevano finire l’uno al posto dell’altro. Di Sarri al Milan si parlò con insistenza dopo che il suo Empoli aveva dato</p>
    <p><hi rend="#b">lezioni</hi>a Inzaghi sia all’andata che al ritorno (conquistando due</p>
    <p><hi rend="#b">pareggi preziosi</hi>per la salvezza).</p>
    <p>Sinisa, invece, pareva il <hi rend="#b">sergente</hi> di ferro ideale per una piazza come Napoli e una squadra un po’ allo sbando per i metodi troppo “soft” di <hi rend="#b">Benitez</hi>. Poi qualcosa è cambiato. A <hi rend="#b">Milano</hi> hanno giudicato Sarri non pronto per la piazza, probabilmente anche per il suo scarso <hi rend="#b">appeal</hi>. <ref target="http://www.ilfattoquotidiano.it/2015/06/07/maurizio-sarri-nuovo-allenatore-del-napoli-obiettivo-ritorno-in-champions/1754955/">Un po’ a sorpresa se l’è preso De Laurentiis</ref>, innamorato (ma fino a un certo punto, vista la tentazione </p>
    <p><hi rend="#b">Montella</hi>) del suo modo di fare calcio. I rossoneri, invece, hanno virato sul serbo della</p>
    <p><hi rend="#b">Samp</hi>, dopo un inutile corteggiamento ad</p>
    <p><hi rend="#b">Ancelotti</hi>. Così, tra speranze e tentennamenti, sono partite le rifondazioni molto diverse delle due squadre. Più di</p>
    <p><hi rend="#b">mercato</hi>e caratteriale quella del Milan, più tattica e</p>
    <p><hi rend="#b">filosofica</hi>quella del Napoli.</p>
    <p>
      <hi rend="#b">Sarri: “Felice di aver scelto Napoli”</hi>
    </p>
    <p><hi rend="#b">Galliani</hi>, di nuovo con carta bianca e assegni a sette zeri in mano, ha speso quasi cento milioni di euro per ricostruire una grande squadra. E fin qui il campo gli sta dando torto. Troppi <hi rend="#b">investimenti</hi> mediatici in attacco, poca sostanza in difesa, dove Mihajlovic si ostina a schierare <hi rend="#b">Rodrigo Ely</hi> (uno che pochi mesi fa giocava nell’<hi rend="#b">Avellino</hi>), ma come alternative avrebbe solo <hi rend="#b">Alex</hi> e <hi rend="#b">Mexes</hi>. <hi rend="#b">Bertolacci</hi> è l’ombra del centrocampista esploso al <hi rend="#b">Genoa</hi>, e probabilmente è stato pagato troppo. <hi rend="#b">Romagnoli</hi> è un ragazzo molto promettente, non un fuoriclasse da trenta milioni. De Laurentiis, invece, si è sbarazzato di <hi rend="#b">Bigon</hi> per prendere come ds <hi rend="#b">Giuntoli</hi> dal <hi rend="#b">Carpi</hi> (un altro “operaio” del pallone), e ha condotto una campagna acquisti misurata: pochi innesti, alcuni mirati, altri semplicemente mancati.</p>
    <p>
      <hi rend="#b">Mihajlovic: “Napoli più forte, a noi serve Freud”</hi>
    </p>
    <p>Un acquisto azzeccato come <hi rend="#b">Allan</hi>, due fedelissimi di Sarri come <hi rend="#b">Hisaj</hi> e <hi rend="#b">Valdifiori</hi>; ma anche la beffa dell’operazione <hi rend="#b">Soriano</hi> sfumata all’ultimo minuto, e il buco rimasto al centro della difesa (non colmato dall’oggetto misterioso <hi rend="#b">Chiriches</hi>). La classifica e le ultime prestazioni scintillanti non rivalutano un mercato modesto, <ref target="http://www.ilfattoquotidiano.it/2015/09/01/calciomercato-daa-ljiaijc-a-hernanes-da-borriello-a-giaccherini-tutti-i-colpi-della-serie-a/1998464/">che era stato giudicato negativamente da addetti del settore e tifosi</ref>. La differenza tra il presente e il passato, fra il Napoli e il Milan, la sta facendo soprattutto Sarri. Lo si capisce anche dalle parole dei suoi <hi rend="#b">giocatori</hi>: hanno cominciato ad assimilare i suoi schemi, la sua <hi rend="#b">mentalità</hi>. E la formazione, che pure è grosso modo la stessa dello scorso anno, è profondamente diversa. Incontenibile davanti, dove <hi rend="#b">Insigne</hi> è forse il miglior calciatore italiano del momento e <hi rend="#b">Higuain</hi> pare finalmente sereno. Più sicura anche dietro, dove <hi rend="#b">Koulibaly</hi> sta diventando un difensore e <hi rend="#b">Albiol</hi> si ritrova (lentamente). Semplicemente più squadra. Quello che ancora non sono i rossoneri di <hi rend="#b">Mihajlovic</hi>. Tutto per una scelta quest’estate, un bivio di fronte a cui Milan e Napoli, Sarri e Mihajlovic, avrebbero potuto prendere la <hi rend="#b">direzione opposta</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>