<doc sitename="Il Fatto Quotidiano" title="Elezioni, Berlusconi: &quot;Tajani disponibile a fare il premier&quot;. Fitto nel fuorionda: &quot;Il M5s rischia di fare cappotto al Sud&quot; - Il Fatto Quotidiano" author="F Q" date="2018-03-01" url="https://www.ilfattoquotidiano.it/2018/03/01/elezioni-berlusconi-tajani-disponibile-a-fare-il-premier-fitto-nel-fuorionda-il-m5s-rischia-di-fare-cappotto-al-sud/4196931/" hostname="ilfattoquotidiano.it" description="Antonio Tajani sarà il nome indicato da Forza Italia se il centrodestra avrà la maggioranza e gli azzurri saranno la prima forza della coalizione. L’annuncio è stato dato da Silvio Berlusconi durante un’intervista a Matrix, su Canale 5. Il presidente del Parlamento europeo, dice il leader di Forza Italia, “ha finalmente sciolto la riserva e …" categories="Elezioni Politiche 2018" tags="Antonio Tajani;Centrodestra;Matteo Salvini;Silvio Berlusconi" fingerprint="7ebdd84dfa2dc09c">
  <main>
    <head rend="h1">Elezioni, Berlusconi: “Tajani disponibile a fare il premier”. Fitto nel fuorionda: “Il M5s rischia di fare cappotto al Sud”</head>
    <graphic src="https://st.ilfattoquotidiano.it/wp-content/uploads/2017/02/antonio-tajani-675.jpg"/>
    <p><hi rend="#b">Antonio Tajani</hi> sarà il nome indicato da <hi rend="#b">Forza Italia</hi> se il centrodestra avrà la maggioranza e gli azzurri saranno la prima forza della coalizione. L’annuncio è stato dato da <hi rend="#b">Silvio Berlusconi</hi> durante un’intervista a <hi rend="#i">Matrix</hi>, su Canale 5. Il presidente del Parlamento europeo, dice il leader di Forza Italia, “ha finalmente sciolto la riserva e ha dato la <hi rend="#b">disponibilità</hi> a <hi rend="#b">guidare</hi> il <hi rend="#b">prossimo governo</hi> di centrodestra”. Berlusconi aggiunge di aver parlato con Tajani: “Mi ha detto che dopo il mio annuncio anche lui farà una dichiarazione per dire che ha deciso di essere i nostro candidato”. Al leader di Forza Italia chiedono un commento sul fatto che in realtà Salvini punti alla leadership e Berlusconi è diplomatico: “Salvini fa bene a puntare a dei traguardi importanti io mi sono sempre comportato così, ho sempre fissato dei traguardi difficili da raggiungere. Se si fissa un obiettivo che vale 6, se va male arrivi al 5 ma se invece punti al 10 e lode magari riesci ad arrivare all’8”.</p>
    <quote>
      <p>Ringrazio Il Presidente Berlusconi per il suo atto di stima nei miei confronti.Ho dato a lui,stasera,la mia disponibilità a servire l’Italia.Ora ogni ulteriore decisione spetta ai nostri concittadini ed al Presidente della Repubblica</p>
      <p>— Antonio Tajani (@Antonio_Tajani)</p>
      <ref>1 marzo 2018</ref>
    </quote>
    <p>Intanto però l’ottimismo espresso dai leader di centrodestra in pubblico è leggibile sotto una diversa luce dopo un fuori-onda durante il quale parlano <hi rend="#b">Giorgia Meloni</hi>, <hi rend="#b">Matteo Salvini</hi> e <hi rend="#b">Raffaele Fitto</hi> al <hi rend="#b">Teatro di Adriano</hi> per la conferenza stampa finale con lo stesso Berlusconi. “Vi dico: lui arriva primo”, dice Meloni, indicando Salvini, che replica: “Questo non lo so. So che prenderò il 30%”. Fitto prevede: “I grillini al Sud fanno cappotto. Sai che può succedere? Che vincono <hi rend="#b">tutti i collegi uninominali</hi>“. “Eh la Madonna!”, esclama Salvini, “perché, dici che il Pd perde così tanto?”. “Crollano completamente” risponde il centrista e il capo leghista si sbilancia: “Io spero che <hi rend="#b">il Pd prenda il 22</hi>“.</p>
    <p>
      <hi rend="#b">di Teresa Ciliberto/Alanews</hi>
    </p>
    <p>Berlusconi ha augurato “a <hi rend="#b">Salvini</hi>, <hi rend="#b">Meloni</hi> e <hi rend="#b">Fitto</hi> di raggiungere il <hi rend="#b">miglior risultato possibile</hi> perchè siamo in una coalizione e così possiamo superare il <hi rend="#b">40 per cento</hi>. Abbiamo deciso che il governo deve essere di <hi rend="#b">2</hi><hi rend="#b">0 ministri</hi> di cui <hi rend="#b">12 provenienti dalla vita vera</hi>, persone che hanno raggiunto dei risultati, persone stimate”. E i ministri annunciati dai Cinquestelle? “Si tratta di una lista di ministri che non andrà mai al governo poi io sono un presidente di club che ha vinto Champions, scudetti quindi di serie C non mi interesso”. Il conduttore <hi rend="#b">Nicola Porro</hi> gli chiede se qualcuno dei suoi vecchi ministri può essere recuperato in un futuro governo di centrodestra. E Berlusconi risponde così: “Io penso che qualcuno potrebbe essere recuperato anche se l’età è andata avanti con tutti, l’altro giorno ho invitato qualche vecchio ministro, uno aveva il bastone l’altro era sostenuto dal figlio… Io ho detto volevo invitare i miei ministri non i nonni. L’età passa per tutti non per me. Io sono molto contento di me, dicono le cose peggiori ma sono tutte balle visto che sono ancora qui”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>