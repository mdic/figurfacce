<doc sitename="Il Fatto Quotidiano" title="Berlusconi: &quot;L'idea di Dell'Utri di scappare in Libano? Stupidità. Non poteva non sapere che c'era l'estradizione&quot; - Il Fatto Quotidiano" author="F Q" date="2018-03-26" url="https://www.ilfattoquotidiano.it/2018/03/26/berlusconi-lidea-di-dellutri-di-scappare-in-libano-stupidita-non-poteva-non-sapere-che-cera-lestradizione/4252491/" hostname="ilfattoquotidiano.it" description="L’idea di Marcello Dell’Utri di fuggire in Libano alla vigilia della sentenza della Cassazione che lo avrebbe condannato in via definitiva a sette anni di carcere? “Mi è sembrata una cosa di una stupidità assoluta“. Parola di Silvio Berlusconi, che ha deposto come teste al processo in corso a Reggio Calabria a carico di Claudio …" categories="Giustizia" tags="Claudio Scajola;Forza Italia;Marcello Dell’Utri;Silvio Berlusconi" fingerprint="66b604e5f92d8028">
  <main>
    <head rend="h1">Berlusconi: “L’idea di Dell’Utri di scappare in Libano? Stupidità. Non poteva non sapere che c’era l’estradizione”</head>
    <graphic src="https://st.ilfattoquotidiano.it/wp-content/uploads/2018/03/26/berlusconiscaloja675.jpg"/>
    <p>L’idea di <hi rend="#b">Marcello Dell’Utri</hi> di fuggire in <hi rend="#b">Libano</hi> alla vigilia della sentenza della <hi rend="#b">Cassazione</hi> che lo avrebbe condannato in via definitiva a sette anni di <hi rend="#b">carcere</hi>? “Mi è sembrata una cosa di una<hi rend="#b"> stupidità assoluta</hi>“. Parola di <hi rend="#b">Silvio Berlusconi</hi>, che ha deposto come teste al processo in corso a Reggio Calabria a carico di <hi rend="#b">Claudio Scajola</hi>, accusato di avere favorito la latitanza di <hi rend="#b">Amedeo Matacena</hi>, l’ex deputato di <hi rend="#b">Forza Italia</hi> latitante a Dubai dopo una condanna per <hi rend="#b">concorso esterno in associazione mafiosa</hi>. Secondo l’accusa la fuga in Libano di Dell’Utri è legata all’analogo tentativo che sarebbe fatto lo stesso Matacena. </p>
    <p>“Non ho avuto comunicazione da Dell’Utri della sua volontà di <hi rend="#b">andare</hi> in <hi rend="#b">Libano</hi>. Mi sembrava difficile attribuire a una <hi rend="#b">volontà di fuga</hi> quella di andare in Libano per una persona che conosce la politica e la giustizia e che potesse non sapere dell’esistenza di un <hi rend="#b">trattato di estradizione</hi> tra <hi rend="#b">l’Italia</hi> ed il <hi rend="#b">Libano</hi>. Tra l’altro si è fatto prendere in un albergo di lusso”, ha detto Berlusconi, rispondendo alle domande del procuratore aggiunto di Reggio Calabria, <hi rend="#b">Giuseppe Lombardo. </hi>L’ex premier – che ha negato il consenso alle riprese tv – ha sostenuto di non essere a conoscenza di “<hi rend="#b">rapporti</hi> tra <hi rend="#b">Matacena</hi> e <hi rend="#b">Scajola</hi> o tra lui e Dell’Utri”, di non avere mai avuto rapporti con l’ex deputato di <hi rend="#b">Forza Italia</hi>, di non sapere che lavoro facesse l’ex parlamentare latitante e perché non sia stato ricandidato nel 2001, pochi mesi dopo avere subito la condanna. L’ex premier ha spiegato che le <hi rend="#b">ricandidature</hi> avvenivano dopo un analisi dell’attività svolta dai singoli parlamentari da parte dei capigruppo, e che poi tutto passava dal c<hi rend="#b">oordinatore nazionale</hi> di Forza Italia che all’epoca era Scajola.</p>
    <p>“Claudio Scajola – ha spiegato Berlusconi – nel 2001 era il coordinatore nazionale di Forza Italia. È persona di grandi capacità. C’era stima, fiducia e un rapporto concreto su fatti concretissimi. Scajola ha avuto vicende giudiziarie dalle quali è uscito da <hi rend="#b">innocente</hi> ma che hanno pesato sulla sua immagine. Lui stesso si è voluto ritirare anche dal nostro partito e non ho avuto più nessun incontro personale, solo una telefonata all’anno per gli auguri”. L’ex cavaliere, poi, non ha risposto alla domanda del pm Lombardo relativa a un’intervista di Matacena, che da Dubai aveva parlato di <hi rend="#b">tangenti</hi> in relazione alla vicenda <hi rend="#b">Telekom Serbia</hi>: l’accusa voleva sapere se il governo guidato dallo stesso Berlusconi si fosse occupato di Telekom Serbia quando era in carica. Il pm Lombardo ha spiegato che quel passaggio è legato alla necessità di capire se la latitanza di Matacena abbia <hi rend="#b">punti di contatto</hi> con quella di Marcello Dell’Utri alla luce dell’intervista dello stesso ex parlamentare latitante a Dubai. Il tribunale di Reggio Calabria, infatti, accogliendo l’opposizione dei difensori degli imputati, non ha accolto l’istanza dell’accusa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>