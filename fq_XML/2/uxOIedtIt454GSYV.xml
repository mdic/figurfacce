<doc sitename="Il Fatto Quotidiano" title="Berlusconi: &quot;Molto preoccupati per riforma della giustizia. Sogno vittoria senza alleati&quot; - Il Fatto Quotidiano" author="RQuotidiano" date="2014-10-19" url="http://www.ilfattoquotidiano.it/2014/10/19/berlusconi-gli-elettori-non-guardano-piu-la-televisione-e-la-politica-in-tv-e-morta/1160814/" hostname="ilfattoquotidiano.it" description="Gli elettori sono ormai “raggiungibili solo attraverso un contatto personale diretto. Non li possiamo convincere attraverso la televisione, perché non la guardano più“. Il sermone al funerale del piccolo schermo è firmato da uno dei pochi da cui non ce lo si aspetta: Silvio Berlusconi, l’uomo che la tv come oggi la conosciamo l’ha inventata. L’ex …" categories="Politica" tags="Forza Italia;Giustizia;Riforma della Giustizia;Silvio Berlusconi" fingerprint="bd8a0024c5268b27">
  <main>
    <head rend="h1">Berlusconi: “Molto preoccupati per riforma della giustizia. Sogno vittoria senza alleati”</head>
    <graphic src="https://st.ilfattoquotidiano.it/wp-content/uploads/2014/07/berlusconi1.jpg" alt="Silvio Berlusconi"/>
    <p>Gli elettori sono ormai “raggiungibili solo attraverso un contatto personale diretto. Non li possiamo convincere attraverso la<hi rend="#b"> televisione</hi>, perché <hi rend="#b">non la guardano più</hi>“. Il sermone al funerale del piccolo schermo è firmato da uno dei pochi da cui non ce lo si aspetta: <hi rend="#b">Silvio Berlusconi</hi>, l’uomo che la tv come oggi la conosciamo l’ha inventata. L’ex premier è tornato a parlare di politica e di appuntamenti elettorali in una telefonata nel corso di un’iniziativa di <hi rend="#b">Forza Italia</hi> a <hi rend="#b">Civitanova Marche</hi>: “Avete visto il calo delle trasmissioni di approfondimento politico, gli elettori non seguono i tg, soprattutto quando arriva il famigerato pastone. Non leggono neppure i giornali”. Per questo Forza Italia ha dato il via “alla stagione dei congressi che riguardano tutti i Comuni italiani” e si concluderanno entro <hi rend="#b">marzo 2015</hi>. “Attraverso i congressi comunali – ha spiegato Berlusconi – i cittadini potranno scegliere in modo <hi rend="#b">assolutamente democratico</hi> chi dovrà guidare Forza Italia in ogni Comune”. </p>
    <p>Lo scopo: “Credo che noi questo <hi rend="#b">48-50% di elettori</hi> che non hanno votato alle Europee, e che arrivano a <hi rend="#b">24 milioni</hi>, possiamo arrivare a convincerli”. “E’ una follia, ma è possibile. Quasi il 50% dei cittadini – ha ricordato – non intende andare a votare. Sono cittadini disgustati, delusi, indecisi, che si sono rassegnati. A loro i politici sembrano tutti uguali:<hi rend="#b"> inutili</hi>, <hi rend="#b">inconcludenti</hi>, addirittura <hi rend="#b">dannosi</hi>“. Per questo “sogno di vincere con una Forza Italia <hi rend="#b">da sola</hi>, <hi rend="#b">senza alleati</hi>, per poter disporre di una chiara maggioranza in Parlamento”. L’ex presidente del Consiglio sogna “una maggioranza in grado di formare e sostenere un governo totalmente composto da nostri ministri”. “So che è una<hi rend="#b"> follia</hi> – ha osservato – ma sono convinto si possa fare”.</p>
    <p>Per raggiungere lo scopo servono i voti, per questo il partito spalanca le braccia anche ai figlioli prodighi che hanno smarrito la retta via: “Siamo aperti a tutti coloro che hanno pensato fosse meglio andare da un’altra parte e cercare di formare un altro partito – ha aggiunto il Cavaliere – ma poi questo partito ha tradito le loro aspettative”. Le porte, ha sottolineato però, “restano chiuse per tutti quelli che “ritengono ancora sia una posizione giusta stare al governo<hi rend="#b"> con la sinistra</hi>“. “<hi rend="#b">Tonino D’Alì</hi> è tornato con noi e mi ha fatto un immenso piacere. L’<hi rend="#b">ho abbracciato</hi>, siamo stati insieme un’intera serata ed è in squadra con tutti noi per questo grande traguardo che ci siamo dati”. Il tutto inquadrato nell’ottica di uno dei suoi vecchi sogni: “Il frazionamento è sempre stato la nostra palla al piede”, dobbiamo “puntare sulla <hi rend="#b">coesione del centrodestra</hi>“.</p>
    <p>Il Cavaliere torna a parlare anche di <hi rend="#b">giustizia</hi>: “Sappiamo di doverci molto, molto preoccupare perché i giustizialisti non possano prevalere con norme che limitino la nostra libertà”, accusa Berlusconi nel giorno in cui il ministro <hi rend="#b">Andrea Orlando</hi> parla della riforma con il Corriere della Sera. Il Guardasigilli si dice certo della necessità di portare avanti il lavoro con le opposizioni: “L’esigenza di un confronto è<hi rend="#b"> fisiologica</hi>. Nella maggioranza ci sono forze che avevano programmi sulla giustizia molto diversi. E i numeri al Senato ci impongono un confronto con le opposizioni”. E ancora: “Andare oltre la maggioranza non è solo un’esigenza numerica; è un’esigenza politica. Dopo lo scontro di questi vent’anni, costruire una grande infrastruttura come la giustizia è questione di rilevanza democratica”. Ma alla domanda sulla possibilità che il <hi rend="#b">patto del Nazereno</hi> possa prevedere un accordo sulla giustizia, Orlnado risopnde: “No. E non ho mai avuto alcun tipo di segnale”. </p>
    <p>Un discorso, quello a Civitanova Marche, in cui l’ex Cavaliere rispolvera i suoi <hi rend="#b">cavalli di battaglia</hi>: “La nostra situazione è tale che non si può più definire una democrazia. Siamo paralizzati da un assetto istituzionale che non si può cambiare dal 1948 e che rende <hi rend="#b">ingovernabile</hi> il nostro paese”, ha detto il premier che ha poi citato <hi rend="#b">Mani pulite</hi>, e “altri<hi rend="#b"> tre colpi di Stato</hi> che abbiamo subito sul nostro corpo”. “Siamo stati governati da tre governi consecutivi <hi rend="#b">non eletti</hi> dai cittadini – ha continuato Silvio Berlusconi – e ora abbiamo un governo che si regge su una maggioranza che è stata ottenuta in modo non certo corretto”. Alla Camera, ha ricordato l’ex premier, “ci sono 144 parlamentari dichiarati incostituzionali dalla stessa Corte Costituzionale e 32 senatori che erano stati eletti con noi con il mandato di contrastare la sinistra”.</p>
    <p>Quel che è certo è che “è venuto il momento di <hi rend="#b">reagire</hi>. C’è una sola possibilità per far diventare l’Italia un paese governabile. Riuscire a<hi rend="#b"> trasformare il ceto medio</hi> da maggioranza numerica in consapevole maggioranza politica organizzata, che possa dare a noi la <hi rend="#b">vittoria</hi>“. Ora il compito è “fare di Forza Italia la rappresentante di tutti i moderati, maggioritaria nel paese, che possa prendere in mano il governo del paese e garantire a tutti una totale assoluta libertà”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>