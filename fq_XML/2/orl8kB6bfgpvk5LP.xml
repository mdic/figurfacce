<doc sitename="Il Fatto Quotidiano" title="Parlamento, vino, birra, auto d’epoca, moto, francobolli, calcio: tutti i club degli onorevoli - Il Fatto Quotidiano" author="Ferdinando Regis" date="2016-10-13" url="http://www.ilfattoquotidiano.it/2016/10/13/parlamento-vino-birra-auto-depoca-moto-francobolli-calcio-tutti-i-club-degli-onorevoli/3095556/" hostname="ilfattoquotidiano.it" description="Avversari senza esclusione di colpi nelle aule parlamentari, ma fratelli allo stadio, uniti dalla fede calcistica che travalica ideologie e strategie politiche. Deputati e senatori dimenticano steccati e barriere anche quando si parla di birra, auto d’epoca, vino, montagna, running, francobolli. Prova ne sia che nel corso degli anni in Parlamento è stato un fiorire …" categories="Camera" tags="Carlo Giovanardi;Enrico Letta;Giulio Andreotti;Mario Monti;Massimo D’Alema;Parlamento;Roberto Giachetti;Roma;Silvio Berlusconi;Vladimir Putin" fingerprint="8fc15988eb0bb175">
  <main>
    <head rend="h1">Parlamento, vino, birra, auto d’epoca, moto, francobolli, calcio: tutti i club degli onorevoli</head>
    <graphic src="https://st.ilfattoquotidiano.it/wp-content/uploads/2016/10/dalema-renzi675.png"/>
    <p>Avversari senza esclusione di colpi nelle aule parlamentari, ma fratelli allo <hi rend="#b">stadio</hi>, uniti dalla <hi rend="#b">fede calcistica</hi> che travalica ideologie e strategie politiche. Deputati e senatori dimenticano steccati e barriere anche quando si parla di birra, auto d’epoca, vino, montagna, running, francobolli. Prova ne sia che nel corso degli anni in <hi rend="#b">Parlamento</hi> è stato un <hi rend="#b">fiorire di club, circoli e associazioni.</hi> Tra i primi a varcare la soglia di Montecitorio, per la gioia degli onorevoli giallorossi, il <hi rend="#b">Roma club,</hi> che ha avuto tra i presidenti onorari il Divo <hi rend="#b">Giulio Andreotti</hi> prima e <hi rend="#b">Massimo D’Alema </hi>poi. Nel giorno del battesimo, il 23 luglio 2003, a fare da padrino l’allora presidente della Roma <hi rend="#b">Franco Sensi.</hi></p>
    <p><hi rend="#b">MAGGICA ROMA </hi>Tra i veterani anche il club dei milanisti, benedetto dal Cavaliere <hi rend="#b">Silvio Berlusconi,</hi> e che ha avuto tra i soci anche due ex premier, <hi rend="#b">Mario Monti ed Enrico Letta.</hi> Poi, a cascata, sono arrivati gli altri: Genoa, Torino, Lazio, Napoli, Fiorentina, Catania, Inter. Nel giorno dell’inaugurazione del club che celebrava i fasti nerazzurri, l’allora dirigente comunista <hi rend="#b">Armando Cossutta</hi> regalò ai presenti parole che mescolavano passione politica e fede calcistica: “Sono qui perchè questa è l’<hi rend="#b">ultima Internazionale</hi> che mi è rimasta…”, disse con un pizzico di nostalgia. </p>
    <p><hi rend="#b">ZAMPA GIALLA</hi> Non solo calcio, però. Tra le associazioni parlamentari di lungo corso quella degli <hi rend="#b">Amici della Cina,</hi> fondata nel 1970 dal dc <hi rend="#b">Vittorino Colombo</hi> e che ha avuto un ruolo importante nello sviluppo delle relazioni tra Roma e Pechino. Da allora, si è costituita in ogni legislatura e, presieduta dal Pd <hi rend="#b">Vinicio Peluffo,</hi> raccoglie circa 170 fra parlamentari ed ex. Non è da meno l’associazione parlamentare di amicizia<hi rend="#b"> Italia–Iran,</hi> con un centinaio di adesioni, guidata dalla deputata dem <hi rend="#b">Daniela Sbrollini. </hi>E’ ormai di qualche anno fa, invece, l’associazione dei parlamentari Amici della <hi rend="#b">Birmania</hi>, presieduta da un’altra deputata Pd, <hi rend="#b">Sandra Zampa.</hi></p>
    <p><hi rend="#b">ARRIVA ALFANO </hi>Tra i più longevi, il gruppo ‘parlamentari <hi rend="#b">Amici della Filatelia’</hi>, che dal 1998, sotto la guida del senatore <hi rend="#b">Carlo Giovanardi, </hi>riunisce gli appassionati di francobolli, in estasi dinanzi ad un <hi rend="#b">Gronchi rosa.</hi> Frequentato più da esponenti del centrodestra che del centrosinistra, il gruppo annovera tra i soci anche il ministro dell’Interno <hi rend="#b">Angelino Alfano</hi>.</p>
    <p><hi rend="#b">VADO IN BIANCO </hi>Anche l’associazione ‘Parlamentari <hi rend="#b">Amici dei Comuni’ </hi>è nella lista dei ‘veterani’: nata nel 2006 per iniziativa degli allora senatori della Margherita <hi rend="#b">Enzo Bianco e Osvaldo Napoli</hi> di Forza Italia, con l’adesione di oltre130 esponenti di quasi tutti i gruppi, vuole promuovere il ruolo e le funzioni dei Comuni nei processi legislativi delle Camere.</p>
    <p><hi rend="#b">RUOTA LIBERA</hi> Qualche anno fa è nato anche il gruppo ‘Parlamentari Amici dei <hi rend="#b">veicoli d’epoca</hi>‘, di cui però si sono un po’ perse le tracce. L’obiettivo, quello di attirare l’attenzione sui veicoli di interesse storico e collezionistico e di sensibilizzare il legislatore su norme che possano concorrere alla salvaguardia di questo pezzo di made in Italy. Tra le adesioni, all’epoca, quelle dell’ex ministro nel II governo Amato <hi rend="#b">Cesare Salvi</hi> (in garage ha una 500 old style e un’Abarth 1000 monoalbero, roba da veri intenditori), e dell’ex governatore del Piemonte<hi rend="#b"> Roberto Cota</hi>. La risposta delle due ruote non si è fatta attendere: 45 tra deputati e senatori, uniti dalla passione per Harley Davidson, Guzzi, Ducati, e Triumph, hanno dato vita ad un’associazione guidata dal deputato di Ap <hi rend="#b">Vincenzo Garofalo</hi>.</p>
    <p><hi rend="#b">A TUTTA BIRRA</hi> Al presidente del Copasir, il leghista <hi rend="#b">Giacomo Stucchi,</hi> si deve la nascita di un altro gruppo trasversale, quello degli estimatori del <hi rend="#b">luppolo</hi>: il ‘Club parlamentari amici della <hi rend="#b">birra</hi>‘ fondato nel 2009. Obiettivo dichiarato, far conoscere e riscoprire la bionda come “bevanda alimento naturale e moderatamente alcolica, ricca di storia, tradizione, fascino, e versatile nelle sue infinite possibilità di abbinamento”. Dall’altra parte della barricata alcolica, invece, gli onorevoli che hanno scelto il <hi rend="#b">vino</hi> e che dal 2005 aderiscono all’<hi rend="#b">Associazione Luigi Veronelli</hi>, fondata e presieduta dalla senatrice di Area popolare <hi rend="#b">Laura Bianconi.</hi> Tutti uniti dal motto ‘il vino è il canto della terra verso il cielo’. E tutti presenti, nel 2007, al corso per sommelier ospitato nella Sala degli Atti parlamentari del Senato. In vino veritas.</p>
    <p><hi rend="#b">SIAMO A CAVALLO</hi> Agli inizi del Duemila è nata l’Associazione <hi rend="#b">Amici del cavallo</hi> e dell’ippica, presieduta per lungo tempo dal parlamentare del centrodestra <hi rend="#b">Antonio Tomassin</hi>i e che in principio contava circa 200 adesioni dai vari schieramenti. Un po’ più recente, invece, la costituzione del Montecitorio <hi rend="#b">running club,</hi> sorto nel 2009 sotto la spinta dell’ex ministro <hi rend="#b">Maurizio Lupi,</hi> grande appassionato di maratona. Tra i soci, la ministra della Difesa <hi rend="#b">Roberta Pinotti, </hi>il vice presidente della Camera <hi rend="#b">Roberto Giachetti</hi>, il sottosegretario alla presidenza del Consiglio <hi rend="#b">Sandro Gozi</hi>. Circa 80 le adesioni di onorevoli runner che con le loro iniziative raccolgono fondi a scopo benefico.</p>
    <p><hi rend="#b">DALLA RUSSIA CON FURORE </hi>All’inizio di quest’anno è nata anche l’associazione parlamentari per lo Sviluppo sostenibile presieduta da <hi rend="#b"> Ignazio Abrignani</hi> (Misto-Ala), che si occupa di politiche dei rifiuti e fiscalità ambientale</p>
    <p>
      <hi rend="#b">riforma del mercato elettrico. Ma un’iniziativa che fin dal primo momento ha fatto discutere è quella del leghista</hi>
    </p>
    <hi rend="#b">,</hi>
    <p><hi rend="#b">Paolo Grimoldi,</hi>che un paio di anni fa aveva ‘fondato’ l’intergruppo parlamentare</p>
    <p><hi rend="#b">‘Amici di Putin’,</hi>nel solco della linea del Carroccio, nettamente contraria alle sanzioni contro la Federazione russa e favorevole, invece, ad una “pacificazione dei rapporti diplomatici, politici ed economici”. Adesioni, all’epoca, ne erano arrivate (qualche centinaio di parlamentari tra Camera e Senato, commentò allora soddisfatto Grimoldi), ma, come forse era prevedibile, la proposta servì soprattutto a… gettare vodka sul fuoco della politica italiana. Poi più nulla</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>