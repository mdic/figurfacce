<doc sitename="Il Fatto Quotidiano" title="Fininvest, la prima assemblea dopo la morte di Berlusconi: 100 milioni di dividendo. Marina resta presidente" author="F Q" date="2023-06-29" url="https://www.ilfattoquotidiano.it/2023/06/29/fininvest-assemblea-dopo-berlusconi-dividendo-ora-testamento/7213226/" hostname="ilfattoquotidiano.it" description="La holding sceglie la continuità. E ora si può aprire il testamento" categories="Economia" tags="Dopo Berlusconi;Fininvest;Marina Berlusconi;Pier Silvio Berlusconi;Silvio Berlusconi" fingerprint="addd936fbb4f1115">
  <main>
    <head rend="h1">Fininvest, la prima assemblea dopo la morte di Berlusconi: 100 milioni di dividendo. Marina resta presidente. Ora l’apertura del testamento</head>
    <graphic src="https://st.ilfattoquotidiano.it/wp-content/uploads/2023/06/29/Marina-Berlusconi-690x362.jpg"/>
    <p><hi rend="#b">Marina Berlusconi</hi> ancora presidente, consiglio d’amministrazione senza variazioni e <hi rend="#b">100 milioni di euro</hi> di dividendo. La prima <hi rend="#b">assemblea</hi> e il primo consiglio di amministrazione di <hi rend="#b">Fininvest</hi>, la holding della famiglia <hi rend="#b">Berlusconi</hi>, dopo la morte dell’ex presidente del Consiglio, scorre via senza sussulti. Tutto è stato confermato nel controllo e nella governance, nel senso della continuità. In attesa dell’apertura del <hi rend="#b">testamento</hi> che andrà a ridisegnare le quote e quindi la “potenza” dentro la holding che detiene tra l’altro circa la metà di <hi rend="#b">Mfe-Mediaset</hi> e il 30% di <hi rend="#b">Banca Mediolanum</hi>, la controllante dell’impero procede a dritta.</p>
    <p>Il cda è infatti stato confermato in toto, con presidente Marina Berlusconi e amministratore delegato <hi rend="#b">Danilo Pellegrino</hi>. Non è stato quindi sostituito lo scomparso <hi rend="#b">Niccolò Ghedini</hi> e il board risulta così composto anche dai consiglieri <hi rend="#b">Barbara</hi> Berlusconi, <hi rend="#b">Luigi</hi> Berlusconi, <hi rend="#b">Pier Silvio</hi> Berlusconi, <hi rend="#b">Adriano</hi> Galliani, <hi rend="#b">Ernesto</hi><hi rend="#b">Mauri</hi> e <hi rend="#b">Salvatore Sciascia</hi>. I conti del 2022, sul quale si basa il dividendo distribuito quest’anno, vedono i <hi rend="#b">ricavi consolidati</hi> del gruppo a quota <hi rend="#b">3,822 miliardi di euro</hi>, in linea con il 2021, e un risultato netto consolidato di 200 milioni rispetto a 360. L’utile netto civilistico della capogruppo Fininvest spa evidenzia un utile di<hi rend="#b"> 133 milioni</hi> rispetto ai 361 dell’esercizio precedente che beneficiava del <hi rend="#b">dividendo straordinario</hi> pagato da Mfe e il ripristino dell’erogazione dei dividendi di Banca Mediolanum.</p>
    <p>Se i conti e il Cda sono andati come previsto, resta ancora da sciogliere la matassa del testamento di Silvio Berlusconi. Un giorno per l’apertura delle sue ultime volontà ancora non è stato stabilito e d’ora in avanti ogni data può essere valida. L’intento è stato infatti quello di non aprire il testamento prima dell’assemblea, in modo che eventuali sorprese o <hi rend="#b">eredi insoddisfatti</hi> non scaricassero i problemi su questo importante <hi rend="#b">passaggio societario</hi>. Ora i prossimi appuntamenti in questa vicenda sono l’imminente assise della tedesca <hi rend="#b">Prosieben</hi>, della quale il <hi rend="#b">Biscione</hi> è ampiamente primo azionista e che per la prima volta avrà due componenti graditi nel <hi rend="#b">consiglio di sorveglianza</hi>. Poi, nella serata di martedì prossimo, è attesa la presentazione alla stampa dei <hi rend="#b">palinsesti</hi> di Mediaset, con la presenza dell’amministratore delegato del gruppo televisivo Pier Silvio Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>