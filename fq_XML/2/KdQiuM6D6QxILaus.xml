<doc sitename="Il Fatto Quotidiano" title="Di Battista: 'Berlusconi ha pagato la mafia. Dovrebbe stare in carcere'. L'ex premier lo querela per aver detto la verità - Il Fatto Quotidiano" author="F Q" date="2018-02-09" url="https://www.ilfattoquotidiano.it/2018/02/09/di-battista-berlusconi-ha-pagato-la-mafia-dovrebbe-stare-carcere-lex-premier-lo-querela-per-aver-detto-la-verita/4149776/" hostname="ilfattoquotidiano.it" description="Hanno letto le motivazione della sentenza definitiva su Marcello Dell’Utri. Quelle con cui la corte di Cassazione spiega perché ha condannato il fondatore di Forza Italia a sette anni di carcere per concorso esterno a Cosa nostra. E lo hanno fatto a duecento metri da villa San Martino, ad Arcore. Cioè la casa di Silvio Berlusconi, …" categories="Elezioni Politiche 2018" tags="Alessandro Di Battista;Forza Italia;Movimento 5 Stelle;Silvio Berlusconi" fingerprint="beaa7629b2384701">
  <main>
    <head rend="h1">Di Battista: ‘Berlusconi ha pagato la mafia. Dovrebbe stare in carcere’. L’ex premier lo querela per aver detto la verità</head>
    <graphic src="https://st.ilfattoquotidiano.it/wp-content/uploads/2018/02/09/dellutriberlusconidibattista.jpg"/>
    <p>Hanno letto le motivazione della sentenza definitiva su <hi rend="#b">Marcello Dell’Utri</hi>. Quelle con cui la corte di <hi rend="#b">Cassazione</hi> spiega perché ha condannato il fondatore di <hi rend="#b">Forza Italia</hi> a sette anni di carcere per concorso esterno a <hi rend="#b">Cosa nostra</hi>. E lo hanno fatto a duecento metri da villa <hi rend="#b">San Martino,</hi> ad <hi rend="#b">Arcore</hi>. Cioè la casa di<hi rend="#b"> Silvio Berlusconi</hi>, che di <hi rend="#b">Forza Italia</hi> è il leader e di Dell’Utri l’amico fraterno. Vanno all’attacco dell’ex premier gli attivisti del <hi rend="#b">Movimento 5 stelle</hi> guidati da <hi rend="#b">Alessandro Di Battista</hi>.</p>
    <p>“In un Paese normale, Berlusconi non starebbe in una villa lussuosa ma a <hi rend="#b">San Vittore</hi>, Rebibbia o <hi rend="#b">Regina Coeli”</hi>, ha detto il parlamentare pentastellato che non si è ricandidato alle elezioni del prossimo 4 marzo. “Con <hi rend="#b">i pagamenti a Cosa Nostra</hi> Berlusconi ha rafforzato quell’organizzazione criminale che ha fatto <hi rend="#b">saltare in aria</hi> giudici come Falcone e Borsellino. E poi si vantano di fare la lotta alla mafia”, ha aggiunto Di Battista, mentre altri esponenti del M5s leggevano numerosi passaggi della sentenza definitiva di Dell’Utri.</p>
    <p>“Non avrei mai pensato di venire ad Arcore per riportare quello che il sistema mediatico ha smesso di fare. Un popolo che non ricorda è un popolo di schiavi. Si può scegliere di votare il M5S o meno, ma non si può votare chi ha pagato <hi rend="#b">Cosa nostra.</hi> E se i cittadini italiani fossero adeguatamente informati nessuno voterebbe un soggetto esperto di illegalità, che in un paese normale non starebbe in una villa con giardino lussuoso ma in carcere”, è un altro passaggio dell’intervento del leader grillino. Che poi ha rilanciato la storia della tenuta berlusconiana, acquistata dalla marchesina <hi rend="#b">Anna Maria Casati Stampa</hi>: “Metto in guardia sulla pericolosità sociale di Berlusconi – ha ricordato- Grazie a questa villa Berlusconi è riuscito a ottenere un prestito in <hi rend="#b">Banca Cariplo</hi> per 7,3 miliardi di lire: l’impero l’ha iniziato anche a costruire raggirando una <hi rend="#b">minorenne orfana</hi>. Questo è il soggetto”. </p>
    <p>A distanza ecco la replica dell’ex presidente del consiglio.” Ci sono già state, su queste vicende, <hi rend="#b">sentenze</hi> e <hi rend="#b">archiviazioni</hi> dopo anni di indagini. Sono <hi rend="#b">cose senza fondamento</hi>. Ho già dato mandato ai miei legali di procedere nelle sedi opportune”, ha detto <hi rend="#b">Silvio Berlusconi</hi> al <hi rend="#i">Tg La7</hi>. Di Battista, ancora ad Arcore, replica su twitter. “Che brutta fine la sua – scrive il pentastellato – una vita passata a <hi rend="#b">scappare dai tribunali</hi> e ora vuole portare in tribunale un <hi rend="#b">cittadino incensurato</hi> come me che ha solo detto la verità? Quereli pure, lei ha pagato Cosa Nostra, si vergogni, punto”.</p>
    <quote><p>.</p><ref>@berlusconi</ref>che brutta fine la sua, una vita passata a scappare dai tribunali e ora vuole portare in tribunale un cittadino incensurato come me che ha solo detto la verità? Quereli pure, lei ha pagato Cosa Nostra, si vergogni, punto!<p>— AlessandroDiBattista (@ale_dibattista)</p><ref>9 febbraio 2018</ref></quote>
    <p>Nella sentenza che ha condannato Dell’Utri in via definitiva a sette anni di carcere sono numerosissimi i passaggi in cui si cita Berlusconi. Gli ermellini definiscono l’ex senatore come il garante “decisivo” dell’accordo tra <hi rend="#b">l’ex premier e</hi><hi rend="#b">Cosa nostra</hi> e “la sistematicità nell’erogazione delle cospicue somme di denaro da Marcello Dell’Utri a <hi rend="#b">Gaetano Cinà</hi> sono indicative della ferma <hi rend="#b">volontà</hi> di Berlusconi di dare attuazione all’accordo al di là dei mutamenti degli assetti di vertice di Cosa nostra”. E ancora, la Suprema corte – nelle motivazioni depositate nel luglio del 2014 – come “il perdurante rapporto di Dell’Utri con l’<hi rend="#b">associazione mafiosa</hi> anche nel periodo in cui lavorava per <hi rend="#b">Filippo Rapisarda</hi> e la sua costante proiezione verso gli interessi dell’amico imprenditore Berlusconi veniva logicamente desunto dai giudici territoriali anche dall’incontro, avvenuto nei primi mesi del 1980, a Parigi, tra l’imputato, <hi rend="#b">Bontade </hi>e <hi rend="#b">Teresi</hi>, incontro nel corso del quale Dell’Utri chiedeva ai due esponenti mafiosi 20 miliardi di lire per l’acquisto di film per <hi rend="#b">Canale 5</hi>“. “<ref target="https://www.ilfattoquotidiano.it/2018/01/26/processo-trattativa-procura-chiede-12-anni-per-marcello-dellutri-e-15-per-il-generale-mario-mori/4117920/">La Cassazione ci dice che tra Cosa nostra e Berlusconi e Dell’Utri il rapporto era paritario. Dell’Utri era un nuovo autorevole interlocutore del dialogo con Cosa nostra”, hanno detto invece – solo poche settimane fa –</ref> i pm del processo sulla Trattativa tra pezzi dello Stato e la mafia chiedendo 12 anni di carcere per l’ex senatore. Una requisitoria in cui l’accusa ha ricordato anche il ruolo di </p>
    <p><hi rend="#b">Vittorio Mangano</hi>, il boss di</p>
    <p><hi rend="#b">Porta Nuova</hi>assunto da Berlusconi e Dell’Utri nel 1974:“La presenza di Vittorio Mangano ad Arcore mafioso del mandamento di Porta Nuova, per il tramite di Dell’Utri, rappresenta la</p>
    <p><hi rend="#b">convergenza di interessi</hi>tra Berlusconi e Cosa nostra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>