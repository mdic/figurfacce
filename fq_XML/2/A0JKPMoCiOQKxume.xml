<doc sitename="Il Fatto Quotidiano" title="Governo, cosa devono fare Lega e M5s per tenere fuori Berlusconi: ecco il decalogo per archiviare il delinquente - Il Fatto Quotidiano" author="Stefano Feltri" date="2018-05-11" url="https://www.ilfattoquotidiano.it/2018/05/11/governo-cosa-devono-fare-lega-e-m5s-per-tenere-fuori-berlusconi-ecco-il-decalogo-per-archiviare-il-delinquente/4349320/" hostname="ilfattoquotidiano.it" description="Ci sono misure che non hanno bisogno di coperture finanziarie, ma soltanto di volontà politica. Si capirà presto se il governo Cinque Stelle-Lega riuscirà a offrire il “cambiamento” o se sarà ostaggio di Silvio Berlusconi, socio occulto della maggioranza con l’astensione promessa da parte di Forza Italia. Ecco 10 punti su cui si misurerà la …" categories="Politica" tags="Forza Italia;Lega;Luigi di Maio;Matteo Salvini;Movimento 5 Stelle;Silvio Berlusconi" fingerprint="7d8110a0c3a645b3">
  <main>
    <head rend="h1">Governo, cosa devono fare Lega e M5s per tenere fuori Berlusconi: ecco il decalogo per archiviare il delinquente</head>
    <graphic src="https://st.ilfattoquotidiano.it/wp-content/uploads/2018/05/11/berlusconiarchiviare.jpg"/>
    <p>
      <graphic src="https://st.ilfattoquotidiano.it/wp-content/uploads/2018/05/11/immagine-decalogo-630x1013.jpg"/>
    </p>
    <p>Ci sono misure che non hanno bisogno di coperture <hi rend="#b">finanziarie</hi>, ma soltanto di volontà politica. Si capirà presto se il governo <hi rend="#b">Cinque Stelle-Lega</hi> riuscirà a offrire il “cambiamento” o se sarà ostaggio di<hi rend="#b"> Silvio Berlusconi</hi>, socio occulto della maggioranza con l’astensione promessa da parte di <hi rend="#b">Forza Italia</hi>. Ecco 10 punti su cui si misurerà la coerenza dei Cinque Stelle e la loro autonomia dall’ex-Cavaliere.</p>
    <p><hi rend="#b">COMMISSIONI.</hi> Andranno ai berlusconiani le “<hi rend="#b">commissioni di garanzia</hi>”? Quella di <hi rend="#b">Vigilanza</hi> sulla <hi rend="#b">Rai</hi>, il <hi rend="#b">Copasir</hi> che controlla i Servizi segreti, l’Antimafia. L’asse <hi rend="#b">Lega-M5S</hi> sceglierà persone autorevoli e autonome, anche fuori dalla maggioranza, o consegnerà quei posti ai forzisti in cambio dell’astensione?</p>
    <p><hi rend="#b">CONFLITTO D’INTERESSI.</hi> Il punto che più di ogni altro misurerà l’autonomia del nuovo esecutivo da Berlusconi è quello del <hi rend="#b">conflitto d’interessi</hi>. I Cinque Stelle hanno promesso di modificare la legge <hi rend="#b">Frattini</hi> del 2004, sarà conflitto d’interessi ogni “<hi rend="#b">interferenza</hi> tra un interesse pubblico e un altro interesse, pubblico o privato, che possa influenzare l’esercizio di una funzione pubblica”, anche senza vantaggio economico. Prevarrà questa linea che, con l’estensione dell’incompatibilità eviterebbe nuovi casi Berlusconi (ma anche <hi rend="#b">Boschi-Etruria</hi>) o le rassicurazioni del neo-deputato M5S <hi rend="#b">Emilio Carelli</hi> (“Non siamo contro <hi rend="#b">Mediaset</hi>”)?</p>
    <p><hi rend="#b">Csm</hi>. Basta con le <hi rend="#b">spartizioni</hi> tra correnti (e tra partiti): nel programma dei Cinque Stelle i membri di nomina parlamentare del <hi rend="#b">Consiglio superiore della magistratura</hi> vengono scelti per sorteggio tra una rosa che non può includere ex politici in carica nell’ultimo decennio. Anche i togati vengono prima sorteggiati e poi votati.</p>
    <p><hi rend="#b">CORRUZIONE.</hi> Niente irrita i berlusconiani come l’idea di usare anche per i reati di <hi rend="#b">corruzione</hi> agenti sotto copertura che già possono essere usati nelle inchieste sulla droga. I Cinque Stelle saranno coerenti con la promessa di introdurlo?</p>
    <p><hi rend="#b">EVASORI.</hi> La<hi rend="#b"> lotta all’evasione</hi> è argomento sensibile per Berlusconi, fuori dal Parlamento proprio per una condanna per <hi rend="#b">frode fiscale.</hi> A gennaio <hi rend="#b">Matteo Salvini</hi> proponeva: “<hi rend="#b">Galera per gli evasori</hi>”, ma solo con la<hi rend="#b"> Flat Tax</hi>. Nel programma la Lega prevede anche un <hi rend="#b">mega-condono</hi> per chi ha contenziosi con <hi rend="#b">Equitalia</hi>. I Cinque Stelle credono che “il cittadino è onesto fino a prova contraria” e vogliono abolire gli studi di settore (come la Lega). Quale linea prevarrà?</p>
    <p><hi rend="#b">INTERCETTAZIONI.</hi> Il 12 luglio entra in vigore una riforma della disciplina sulle <hi rend="#b">intercettazioni telefoniche</hi>: come denunciano magistrati, avvocati e giornalisti le nuove restrizioni indeboliranno i diritti della difesa senza garantire la privacy. Il governo M5S-Lega recepirà la richiesta trasversale di rinviare l’applicazione della norma per modificarla?</p>
    <p><hi rend="#b">PRESCRIZIONE.</hi> I Cinque Stelle vogliono che i tempi della <hi rend="#b">prescrizione</hi> si fermino “dal momento dell’inizio del processo (ovvero con l’assunzione della qualità di imputato)”. Quanto di più lontano dalle riforme del ventennio berlusconiano.</p>
    <p><hi rend="#b">RAI.</hi> Luigi Di Maio ha promesso “il<hi rend="#b"> totale distacco</hi> dei partiti dalla Rai”. Per una legge di <hi rend="#b">riforma</hi> (con sorteggio dei membri del cda e voto successivo) ci vorrà tempo. Ma si capirà subito a fine giugno se il rinnovo del cda avverrà secondo le tradizionali logiche di spartizione.</p>
    <p><hi rend="#b">SVUOTACARCERI.</hi> Le nuove commissioni <hi rend="#b">Giustizia</hi> di Camera e Senato devono discutere i decreti legislativi della riforma dell’ordinamento penitenziario che permette la possibilità di richiedere <hi rend="#b">misure alternative</hi> al carcere anche a chi ha un residuo di pena fino a quattro anni. La delega concessa al governo per emanare decreti scade il 3 agosto. Il M5S, da sempre contrario, fermerà i decreti o ne favorirà l’approvazione, come ha provato a fare <hi rend="#b">Roberto Fico</hi> da presidente della Camera?</p>
    <p><hi rend="#b">TELEVISIONI</hi>. Il governo rivedrà la legge <hi rend="#b">Gasparri</hi> sulla concentrazione delle proprietà editoriali e sui limiti agli introiti pubblicitari? La norma è fatta su misura per <hi rend="#b">Mediaset</hi>.</p>
    <p><hi rend="#b">VOTO DI SCAMBIO.</hi> Il M5S vuole poter applicare le misure repressive previste per i reati di <hi rend="#b">mafia</hi> (agenti sotto copertura, intercettazioni, sequestri) anche alle indagini sulle organizzazioni che si reggono “sulla <hi rend="#b">sistematica attività corruttiva</hi> del sistema pubblico-politico-privato”. <hi rend="#b">Inaccettabile</hi> per Forza Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>