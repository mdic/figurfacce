<doc sitename="Il Fatto Quotidiano" title="Legge elettorale, Berlusconi: &quot;Il premio di maggioranza alla lista è pessimo&quot; - Il Fatto Quotidiano" author="RQuotidiano" date="2014-10-22" url="http://www.ilfattoquotidiano.it/2014/10/22/legge-elettorale-berlusconi-il-premio-di-maggioranza-alla-lista-e-pessimo/1164940/" hostname="ilfattoquotidiano.it" description="Nessuno tocchi l’Italicum. Mentre il presidente del Consiglio Matteo Renzi prova a modificare ancora la legge elettorale per mandare in soffitta poli e coalizioni, Silvio Berlusconi fa valere il patto del Nazareno: il premio di maggioranza alla lista, dice ai senatori di Forza Italia, è pessimo. Una presa di posizione certificata al termine della riunione …" categories="Politica" tags="Governo Renzi;Legge Elettorale;Matteo Renzi;Silvio Berlusconi" fingerprint="5dff30f469298744">
  <main>
    <head rend="h1">Legge elettorale, Berlusconi: “Il premio di maggioranza alla lista è pessimo”</head>
    <graphic src="https://st.ilfattoquotidiano.it/wp-content/uploads/2014/10/BERLUSCONI-640.jpg"/>
    <p>Nessuno tocchi <hi rend="#b">l’Italicum</hi>. Mentre il presidente del Consiglio <hi rend="#b">Matteo Renzi</hi> prova a modificare ancora la <hi rend="#b">legge elettorale</hi> per mandare in soffitta poli e coalizioni, <hi rend="#b">Silvio Berlusconi</hi> fa valere il patto del Nazareno: il premio di maggioranza alla lista, dice ai senatori di Forza Italia, è <hi rend="#b">pessimo</hi>. Una presa di posizione certificata al termine della riunione tra i parlamentari berlusconiani di Palazzo Madama e il leader dal capogruppo <hi rend="#b">Paolo Romani</hi>: “Siamo assolutamente contrari al premio di maggioranza alla lista – dice – Rimaniamo convinti che l’Italicum alla Camera debba essere quello approvato dal Senato”. E in ogni caso “in agenda” non c’è “nessun incontro” tra Renzi e Berlusconi.</p>
    <p>In serata, però, è arrivata la smentita: “La frase attribuita al presidente Berlusconi sull’ipotesi del premio di maggioranza alla lista nella legge elettorale non è stata pronunciata nel corso della riunione odierna con i senatori di Forza Italia, contrariamente a quanto riferito da alcuni organi di stampa”, dice una nota dell’Ufficio stampa Fi. “Si precisa inoltre che sulla legge elettorale il presidente di Forza Italia ha ribadito che l’accordo è quello del Nazareno e che ogni eventuale modifica deve essere discussa fra le parti”.</p>
    <p>Lo stesso <ref target="http://www.ilfattoquotidiano.it/2014/10/20/legge-elettorale-renzi-il-premio-di-maggioranza-alla-lista-e-non-alla-coalizione/1162090/">segretario del Pd aveva ammesso durante la direzione del partito che i democratici “devono avere gli strumenti elettorali” per affermarsi.</ref> Come a dire che una modifica del genere sarebbe un vantaggio in particolare per il Pd in un momento storico in cui il <hi rend="#b">Pd</hi> gonfia le urne, il <hi rend="#b">Movimento Cinque Stelle</hi> è di gran lunga la seconda forza politica e <hi rend="#b">Forza Italia</hi> arranca a dir poco.</p>
    <p>Sembra di riconoscere, in tre giorni, una virata nelle intenzioni di Berlusconi. Domenica, in una telefonata a un’iniziativa di Fi nelle Marche, aveva <ref target="http://www.ilfattoquotidiano.it/2014/10/19/berlusconi-gli-elettori-non-guardano-piu-la-televisione-e-la-politica-in-tv-e-morta/1160814/">detto di sognare di “vincere da solo”</ref>. Martedì 21, all’indomani della proposta di Renzi, aveva ripetuto che comunque se ne poteva discutere: “Ci confrontiamo con Renzi nella ricerca di una legge elettorale che favorisca la governabilità del Paese, e che, naturalmente, vada bene a tutte e due le parti in causa. Comunque siamo convinti che col confronto si possa trovare una soluzione equilibrata che guardi all’interesse del Paese e non a quello dei singoli partiti”. Ora sbarra la strada a qualsiasi cambiamento. Un modo per convincere meglio e di più i propri parlamentari che non c’è nessuna voglia di disimpegno, che non sta cedendo tutto a Renzi, come dicono i giornali: partito, tv, voti. “E’ falso che voglia chiudere Forza Italia – ha detto ai senatori – Sono in campo per vincere, non potere pensare che dopo tutto quello che ho fatto nella vita possa uscire di scena così”. Romani spiega: “La riunione è durata un’ora e mezza, con il presidente Berlusconi che ha parlato a lungo, prima di un dibattito in cui sono intervenuti una decina di senatori. Ha toccato diversi temi: il premier Renzi, naturalmente, gli alleati, la situazione internazionale, il partito, la sua esperienza personale ma soprattutto ha ribadito la sua <hi rend="#b">voglia di rivincita</hi>, di esserci e di restare in campo”. E il centrodestra ha speranze di giocarsela solo se mette tutti dentro: dalla Lega Nord ai Fratelli d’Italia e a chissà chi altri. O mantiene il meccanismo delle coalizioni – che permetterebbe a Forza Italia e agli alleati di arrivare al ballottaggio – oppure al secondo turno andrebbe il M5s.</p>
    <p>Peraltro nella stessa giornata il capo del governo ha incontrato tutti gli esponenti democratici che hanno in qualche modo a che fare con l’iter parlamentare della legge elettorale: a Palazzo Chigi si sono riuniti il ministro per le Riforme <hi rend="#b">Maria Elena Boschi</hi> e il suo sottosegretario <hi rend="#b">Luciano Pizzetti</hi>, i capigruppo <hi rend="#b">Roberto Speranza</hi> e <hi rend="#b">Luigi Zanda</hi>, il vicesegretario <hi rend="#b">Lorenzo Guerini</hi>, <hi rend="#b">Anna Finocchiaro</hi> (presidente della commissione Affari istituzionali del Senato, da dove ripartirà l’Italicum dopo l’approvazione alla Camera) e i capigruppo nelle commissioni di Montecitorio e Palazzo Madama<hi rend="#b"> Emanuele Fiano</hi> e <hi rend="#b">Doris Lo Moro</hi>. Non si è parlato di una calendarizzazione della legge elettorale. Come spiegano fonti parlamentari all’<hi rend="#i">AdnKronos</hi>, si è trattato di un giro di orizzonte sulle principali questioni in discussione sulla legge elettorale: premio, soglie, rappresentatività, ballottaggio, capilista.</p>
    <p>Pagherò tutti i debiti di Forza Italia, ha tenuto a dire Berlusconi ai senatori azzurri riuniti a palazzo Giustiniani: nessun ridimensionamento o scioglimento. Come prova della sua volontà di rilanciare il movimento azzurro, l’ex Cavaliere porta la garanzia di voler onorare fino in fondo i debiti di svariati milioni di euro (<hi rend="#b">oltre 100 milioni in fidejussioni bancarie</hi> personali, secondo l’ultimo bilancio relativo al 2013) accumulati in questi anni da Forza Italia. “Farò un accordo con le banche per un piano di rientro in 3-4 anni” ha annunciato l’ex presidente del Consiglio secondo l’<hi rend="#i">AdnKronos</hi>, assicurando che non è assolutamente vero quello che si legge: cioè che lui sarebbe pronto a “svendere” Forza Italia pur di tutelare le sue aziende. In 20 anni mi hanno fatto di tutto, figuriamoci se ora mollo, anzi sono in campo più che mai e voglio tornare a vincere, perchè il governo Renzi durerà fino al 2018 e abbiamo tempo per riorganizzarci, sarebbe stato il ragionamento del leader azzurro. Una riorganizzazione, che non passerà attraverso la rottamazione di nessuno, ma sarà un giusto mix tra vecchia guardia e giovani leve, avrebbe spiegato ancora una volta Berlusconi, promettendo ‘lunga vità ai cosiddetti seniores azzurri.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>