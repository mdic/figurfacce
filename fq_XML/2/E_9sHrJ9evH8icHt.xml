<doc sitename="Il Fatto Quotidiano" title="Mattarella, caos Forza Italia e Ncd. Renzi: &quot;Riforme? Scommetto su Berlusconi&quot; - Il Fatto Quotidiano" author="Diego Pretini" date="2015-01-31" url="http://www.ilfattoquotidiano.it/2015/01/31/sergio-mattarella-forza-italia-ncd-implodono-renzi-riforme-berlusconi-decida/1386852/" hostname="ilfattoquotidiano.it" description="L’elezione di Sergio Mattarella a presidente della Repubblica sembra una mareggiata che cambia il paesaggio. Il quadro che alla vigilia dei 665 voti per l’ex giudice costituzionale sembrava stabile e solido e ora in apparenza si presenta trasformato dal trionfo di Matteo Renzi, l’unico a non dover raccogliere macerie. C’è Forza Italia, compagna di riforme del Pd, ormai finita a coriandoli: …" categories="Speciale Quirinale" tags="Angelino Alfano;Forza Italia;Matteo Renzi;Sergio Mattarella;Silvio Berlusconi" fingerprint="653e227e686c032d">
  <main>
    <head rend="h1">Mattarella, caos Forza Italia e Ncd. Renzi: “Riforme? Scommetto su Berlusconi”</head>
    <graphic src="https://st.ilfattoquotidiano.it/wp-content/uploads/2015/01/banchi-pd-675.png"/>
    <p>L’elezione di <hi rend="#b">Sergio Mattarella</hi> a <hi rend="#b">presidente della Repubblica</hi> sembra una mareggiata che cambia il paesaggio. Il quadro che alla vigilia dei <hi rend="#b">665 voti</hi> per l’ex giudice costituzionale sembrava stabile e solido e ora in apparenza si presenta trasformato dal trionfo di <hi rend="#b">Matteo Renzi</hi>, l’unico a non dover raccogliere macerie. C’è Forza Italia, compagna di riforme del Pd, ormai finita a coriandoli: <hi rend="#b">Silvio Berlusconi</hi> si ritrova contro perfino quella che è stata definita la “badante”, <hi rend="#b">Maria Rosaria Rossi</hi>, senatrice e tesoriera, che se la prende con <hi rend="#b">Denis Verdini</hi> e<hi rend="#b"> Gianni Letta</hi>, vale a dire il collante del <hi rend="#b">Patto del Nazareno</hi>: “Vi siete preoccupati del cerchio magico ma non vi siete accorti del duo tragico”. Nel frattempo una parte del Nuovo Centrodestra, il principale alleato di governo di Renzi, è come minimo imbufalita: <hi rend="#b">Angelino Alfano</hi>, pur di unirsi – scintillante – ai 4 minuti di standing ovation per Mattarella, lascia sul campo <hi rend="#b">Maurizio Sacconi</hi> e <hi rend="#b">Barbara Saltamartini</hi>, dimissionari da capogruppo al Senato e da portavoce.</p>
    <p><hi rend="#b">Il patto non muore mai. Renzi: “Scommetto su Fi”</hi><lb/> Ma se la battuta più pronunciata in queste ore (“Il Nazareno dopo tre giorni risorge”, scritta da Jena sulla <hi rend="#i">Stampa</hi> venerdì) ci sarà un motivo: resta da capire, cioè, se e quanto l’implosione dei due partiti di centrodestra con cui Renzi ha stretto <hi rend="#b">accordi istituzionali</hi> abbiano davvero effetti su <hi rend="#b">Italicum</hi>, <hi rend="#b">riforme istituzionali</hi> e destino del governo. La posizione del presidente del Consiglio, anzi, sembra quella di chi assiste a un temporale ma al tepore di un salotto con caminetto. I problemi ce li hanno gli altri. “Le riforme andranno avanti ma il partito di Berlusconi deve capire bene cosa intende fare – dice Renzi al <hi rend="#i">Foglio</hi> – Ha due opzioni di fronte a sé: decidere se soffrire nel fare delle riforme che condivide oppure decidere di offrirsi per fare delle riforme importanti e avere così la possibilità di poter raccogliere e condividere i dividendi con noi. Il punto è sempre lo stesso: Berlusconi è, ahimé, circondato da persone che alimentano uno spirito non costruttivo. Io però oggi sono molto ottimista”. Poi il capo del governo va al <hi rend="#i">Tg1</hi> e ci dà dentro: “Le riforme andranno avanti comunque ma io scommetto anche con l’apporto di Fi perché non sono riforme per il Pd o per Fi, ma sono riforme per il Paese”.</p>
    <p><hi rend="#b">Il disastro del centrodestra</hi><lb/> I berlusconiani – di varia natura: ex, attuali, dissidenti, pentiti, convinti, scettici – sognavano di usare il voto per il Quirinale come un’occasione per darsi il mignolino e fare la pace. Chissà quanti di loro ci credevano davvero ma il risultato è che dopo essere addirittura partiti dall’ipotesi di un candidato di bandiera (<hi rend="#b">Antonio Martino</hi>) sono tornati al punto di partenza: Forza Italia ha votato ufficialmente scheda bianca, una parte del partito ha votato Mattarella vestendosi volentieri (per i motivi più diversi) da franco tiratore, <hi rend="#b">Ncd</hi> ha fatto una giravolta e in 24 ore è passato dal no all’applauso sorridente insieme al <hi rend="#b">Pd</hi> e a <hi rend="#b">Sel</hi> per l’elezione del capo dello Stato. <hi rend="#b">Matteo Salvini</hi>, l’unico leader ancora in salute a destra, non aspettava altro: “Il centrodestra è morto”.</p>
    <p><hi rend="#b">La bufera dentro Forza Italia</hi><lb/> Per <hi rend="#b">Raffaele Fitto</hi> è la pistola fumante: la strategia del patto del Nazareno avvantaggia solo Renzi, ripete, è un fallimento della linea condotta da <hi rend="#b">Denis Verdini</hi> e alla quale <hi rend="#b">Silvio Berlusconi</hi> ha dato credito da un anno fa. Anna Cinzia Bonfrisco – sua collega forzista critica su Italicum e riforme – lo definisce Cassandra. “Buon lavoro a tutti noi per ricostruire dalle macerie il centro-destra” scrive sconsolato l’ex sindaco di Pavia <hi rend="#b">Alessandro Cattaneo</hi>, responsabile formazione di Forza Italia. Il senatore <hi rend="#b">Lucio Tarquinio</hi> da giorni lancia un assalto ai capigruppo: “Trovo alquanto ridicolo che alcuni non si siano ancora resi conto che si stia perseverando nei soliti errori. Se i capigruppo di Forza Italia, Brunetta e Romani pensano che possano continuare, seduti con pochi intimi, ad assumere decisioni sulla linea del partito a nome di tutti, si sbagliano di grosso”. “Quello che è successo – dichiara <hi rend="#b">Gabriella Giammanco</hi> – ha sancito, una volta per tutte, che di Renzi, politicamente parlando, non ci si può fidare, un patto con lui non può esistere e non può reggere”. <hi rend="#b">Renato Brunetta</hi>, dopo ore di interviste tv e dichiarazioni alle agenzie, è sparito già da prima dello scrutinio decisivo: “Nulla sarà più come prima – il suo testamento – Il percorso è stato rotto da Renzi”. Poi nel <hi rend="#i">Mattinale</hi> fa scrivere che Renzi “ha venduto il Nazareno”. <hi rend="#b">Paolo Romani</hi> prima dell’elezione diceva che con Mattarella sul Colle le riforme sarebbero diventate un problema. “Più che rabbia è un senso di amarezza” spiegava mentre ancora dovevano essere chiamati alle urne gli ultimi grandi elettori. Berlusconi la tentazione ce l’ha, secondo un retroscena dell’<hi rend="#i">Ansa</hi>: è stata una delusione tale da fargli venire voglia di “dare un calcio alle riforme”.</p>
    <p><hi rend="#b">Ma Toti: “Faremo le riforme”</hi><lb/> Ma mentre il gorgo sembra portarsi giù tutto c’è <hi rend="#b">Giovanni Toti</hi>, che fino a prova contraria è il consigliere politico dell’ex presidente del Consiglio e in modo significativo è stato il volto di Forza Italia in tutte le interviste televisive successive alla proclamazione di Sergio Mattarella. “Si interrompe un clima di fiducia e dialogo tra i nostri due partiti – scandisce , faremo le riforme ma in un clima che da oggi è diverso”. E infatti Renzi al Foglio sottolinea il bicchiere mezzo pieno: “Io guardo al lato positivo di quello che è successo oggi e il gesto di Forza Italia di rimanere in aula e votare scheda bianca non è un gesto di scontro ma è un gesto che testimonia una <hi rend="#b">volontà di incontro</hi>“.</p>
    <p><hi rend="#b">Ncd caos. Il Pd: “Ma c’è una maggioranza sola”</hi><lb/> Poi c’è l’altro fronte. Quello della<hi rend="#b"> maggioranza di governo</hi>. Ma anche lì c’è da fare più per Alfano che non per Renzi. A votare scheda bianca, tra gli altri, anche quella del viceministro della giustizia <hi rend="#b">Enrico Costa</hi>. “Non posso non constatare come da oggi cambia anche la maggioranza che sostiene Renzi, che si sposta più a sinistra con il sostegno di Sel” dice <hi rend="#b">Barbara Saltamartini</hi> mentre lascia pistola e distintivo di portavoce e secondo alcune fonti si prepara a bussare a <hi rend="#b">Forza Italia</hi> o <hi rend="#b">Lega</hi>. “Il cinismo di ridare peso alle sinistre dentro e fuori il Pd uccide riforme lavoro, giustizia, fisco. Fine di ogni speranza” twitta <hi rend="#b">Sacconi</hi>, un altro furibondo per il cambio deciso in corsa. <hi rend="#b">Maurizio Bernardo</hi> lascia l’incarico di tesoriere del gruppo parlamentare della Camera. <hi rend="#b">Fabrizio Cicchitto</hi> chiede un confronto dentro alla maggioranza. Il rischio di possibile spostamento a sinistra dell’asse della maggioranza era anche il terrore del capogruppo di Montecitorio <hi rend="#b">Nunzia De Girolamo</hi>. Alfano, ora sotto processo, forse verrà costretto a chiedere una “verifica di maggioranza” o un “rimpasto”. Tutte parole che a Renzi – nonostante abbia appena fatto eleggere un ex dc come capo dello Stato – fanno venire l’agitazione di stomaco. “Ma quali <hi rend="#b">elezioni anticipate</hi>? – dice al <hi rend="#i">Tg1</hi> – Finalmente l’Italia vede una ripresa anche se timida. Ci sono le condizioni perché finalmente, dopo anni di segno meno, si torni a un segno più. Si voterà nel 2018″. Per poter ascoltare queste parole, non a caso, con Alfano si è speso anche il presidente emerito <hi rend="#b">Giorgio Napolitano</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>