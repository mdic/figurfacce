<doc sitename="Il Fatto Quotidiano" title="Elezioni, De Girolamo: &quot;Mio nome cancellato da liste Campania. Carfagna prenda le distanze, altrimenti è complice&quot; - Il Fatto Quotidiano" author="Gisella Ruccia" date="2018-01-30" url="https://www.ilfattoquotidiano.it/2018/01/30/elezioni-de-girolamo-mio-nome-cancellato-da-liste-campania-carfagna-prenda-le-distanze-altrimenti-e-complice/4126890/" hostname="ilfattoquotidiano.it" description="Candidata alla Camera come capolista (blindata) nel collegio Benevento-Avellino, la deputata uscente di Forza Italia, Nunzia De Girolamo, si è ritrovata seconda a Benevento e assente negli altri collegi. Lo denuncia la stessa parlamentare durante la trasmissione L’Aria che Tira (La7): una “manina” avrebbe cancellato il suo nome, precedentemente inserito al numero 1 del listino …" categories="Elezioni Politiche 2018" tags="Campania;Forza Italia;La7;Luigi Cesaro;Mara Carfagna;Nunzia De Girolamo;Silvio Berlusconi" fingerprint="2ebfc24899aecaa9">
  <main>
    <p>Candidata alla Camera come capolista (blindata) nel collegio <hi rend="#b">Benevento-Avellino</hi>, la deputata uscente di<hi rend="#b"> Forza Italia, Nunzia De Girolamo</hi>, <ref target="https://www.ilfattoquotidiano.it/premium/articoli/il-giallo-in-forza-italia-sbianchettato-il-nome-di-nunzia-de-girolamo/">si è ritrovata seconda a Benevento e assente negli altri collegi</ref>. Lo denuncia la stessa parlamentare durante la trasmissione <hi rend="#b">L’Aria che Tira</hi> (La7): una “manina” avrebbe cancellato il suo nome, precedentemente inserito al numero 1 del listino sannita. “È una storia strana” – esordisce De Girolamo – “ma soprattutto è una storia che non rispetta le indicazioni dell’unico grande capo di questo partito e detentore di voti, cioè <hi rend="#b">Silvio Berlusconi.</hi> Lui, assieme a <hi rend="#b">Niccolò Ghedini</hi>, che ringrazio, mi aveva garantito che io fossi prima. Ma io conosco un po’ i metodi di alcune persone in Campania. <ref target="https://www.ilfattoquotidiano.it/2013/01/21/liste-psicodramma-pdl-cosentino-escluso-scappa-con-documenti/476108/">Basti pensare a Cosentino che scappò cinque anni fa con le liste</ref>. Ero, quindi, molto preoccupata. Non so cosa abbiano fatto quella notte con le liste”. E precisa: “Ovviamente ho dei legali che mi aiuteranno a trovare la soluzione, perché è una questione di giustizia per il Sud. E’ un metodo sociale e culturale da estirpare e l’unico che può farlo è Silvio Berlusconi. Io oggi gli chiedo di dare una punizione a chi si è permesso di fare una cosa così ignobile. C’è una sola cosa da fare: commissariare il signor</p>
    <p><hi rend="#b">Domenico De Siano</hi>(coordinatore regionale di Forza Italia, ndr), perché non è degno di rappresentare il partito in Campania”. La deputata aggiunge: “Quella notte al partito a prendere le liste c’erano i rappresentanti campani di Forza Italia:</p>
    <p><hi rend="#b">Domenico De Siano, Luigi Cesaro, Paolo Russo</hi>e, mi dispiace tanto dirlo, anche</p>
    <p><hi rend="#b">Mara Carfagna</hi>. Non posso accettare che esista il metodo delle donne che odiano le donne. Io mi aspetto che Mara Carfagna prenda le distanze da questa classe dirigente, perché lei è una donna diversa. E non può essere coinvolta con chi ha fatto questo”. “Quindi, secondo lei, se Carfagna non parla, copre quest’azione?”, chiede la conduttrice</p>
    <p><hi rend="#b">Myrta Merlino</hi>. “E’ una soluzione ovvia” – risponde De Girolamo – “Se io stavo lì con le liste, ero costantemente nel partito e non ho fatto niente per evitare quell’azione, sono complice. E sono certa che lei, che ha sempre difeso le pari opportunità e le donne contro le violenze e lo stalking, prenderà le distanze”. E chiosa: “Silvio Berlusconi è diverso da tutte queste persone e quindi gli chiedo di ristabilire in Campania la buona Campania. Berlusconi, che è il più grande genio della storia di questo Paese, è stato vittima di ingiustizie nel tempo. E oggi bisogna mettere fine alle ingiustizie, come in questo caso”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>