<doc sitename="Il Fatto Quotidiano" title="Processo Escort, la sentenza: cene erano &quot;poco eleganti&quot;, ragazze a disposizione di Berlusconi per &quot;appagarne la libidine&quot; - Il Fatto Quotidiano" author="F Q" date="2016-05-11" url="http://www.ilfattoquotidiano.it/2016/05/11/processo-escort-la-sentenza-cene-erano-poco-eleganti-ragazze-a-disposizione-di-berlusconi-per-appagarne-la-libidine/2719147/" hostname="ilfattoquotidiano.it" description="Le cene erano “poco eleganti” e le ragazze venivano messe a disposizione di Silvio Berlusconi per “appagarne la libidine“. E’ scritto nelle motivazioni della sentenza del processo Escort. Il 13 novembre 2015 il Tribunale di Bari aveva condannato a 7 anni e 10 mesi Gianpaolo Tarantini e a 16 mesi Sabina Began, ‘l’ape regina’ delle feste organizzate …" categories="Giustizia" tags="Caso Escort Bari;Escort;Gianpaolo Tarantini;Sabina Began;Silvio Berlusconi" fingerprint="e4ee02606a6a8639">
  <main>
    <head rend="h1">Processo Escort, la sentenza: cene erano “poco eleganti”, ragazze a disposizione di Berlusconi per “appagarne la libidine”</head>
    <graphic src="https://st.ilfattoquotidiano.it/wp-content/uploads/2015/11/sabina-began-675.jpg"/>
    <p>Le cene erano “<hi rend="#b">poco eleganti</hi>” e le ragazze venivano messe a disposizione di Silvio Berlusconi per “<hi rend="#b">appagarne la libidine</hi>“. E’ scritto nelle motivazioni della sentenza del <hi rend="#b">processo Escort</hi>. <ref target="http://www.ilfattoquotidiano.it/2015/11/13/processo-escort-giampaolo-tarantini-condannato-a-7-anni-e-10-mesi/2216488/">Il 13 novembre 2015 il Tribunale di Bari aveva condannato a 7 anni e 10 mesi Gianpaolo Tarantini e a 16 mesi Sabina Began, ‘l’ape regina’ delle feste organizzate dall’ex premier</ref>. Condanne erano state comminate anche a </p>
    <p><hi rend="#b">Massimiliano Verdoscia</hi>(3 anni e sei mesi) e</p>
    <p><hi rend="#b">Pierluigi Faraone</hi>(due anni e sei mesi), mentre venivano assolti</p>
    <p><hi rend="#b">Letizia Filippi</hi>, Francesca Lana e</p>
    <p><hi rend="#b">Claudio Tarantini</hi>, fratello di Giampi.</p>
    <p>Tarantini, portando escort alle “cene poco eleganti” organizzate dall’ex Cav, si legge nel dispositivo, ha voluto far leva sulle “<hi rend="#b">debolezze sessuali</hi>” dell’ex Cav per “carpirne dapprima la confidenza, quindi pian piano la gratitudine e <hi rend="#b">riconoscenza</hi> per quella discreta e volutamente non troppo ostentata opera di continua ricerca di donne rispondenti ad un determinato cliché da porre nella sua disponibilità per <hi rend="#b">allietarne le serate</hi> ed appagarne la libidine quando e come lo desiderasse”.</p>
    <p>Secondo i giudici della seconda sezione penale (presidente <hi rend="#b">Luigi Forleo</hi>), le ragazze che partecipavano alle cene organizzate “assiduamente, a volte freneticamente” nelle residenze di Berlusconi lo facevano, “nella maggior parte dei casi, nella esclusiva prospettiva di conseguire munifiche elargizioni economiche o altri vantaggi personali o addirittura – in modo ancor più lungimirante – di dare una <hi rend="#b">svolta</hi> alle loro (talvolta, a dir poco modeste) vite”. Le ragazze – secondo i giudici – erano “animate dalla speranza di guadagnare le sue attenzioni (<hi rend="#i">di Berlusconi, ndr</hi>) e di essere ‘elette’ per trascorrere la notte in sua compagnia, consentendo a soddisfarne anche le più <hi rend="#b">perverse pulsioni erotiche</hi> addirittura attraverso la consumazione di rapporti saffici”.</p>
    <p>Il processo Escort si era con l’invio degli atti alla procura di Bari perché valuti se contestare il reato di <hi rend="#b">intralcio alla giustizia</hi> a Silvio Berlusconi e quello di <hi rend="#b">falsa testimonianza</hi> a cinque delle ragazze che, tra il 2008 e il 2009, parteciparono alle feste e che, forse in cambio di danaro, avrebbero mentito ai giudici baresi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>