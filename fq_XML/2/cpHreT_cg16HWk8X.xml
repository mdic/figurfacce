<doc sitename="Il Fatto Quotidiano" title="Veronica Lario: &quot;Il film su Silvio di Sorrentino? Sarà una storia d'amore. Apprezzo la scelta di Elena Sofia Ricci nel mio ruolo, ma...&quot; - Il Fatto Quotidiano" author="F Q" date="2017-07-26" url="http://www.ilfattoquotidiano.it/2017/07/26/veronica-lario-il-film-su-silvio-di-sorrentino-sara-una-storia-damore-apprezzo-la-scelta-di-elena-sofia-ricci-nel-mio-ruolo-ma/3755551/" hostname="ilfattoquotidiano.it" description="“Una storia d’amore”. Questo sarà il tema del film di Paolo Sorrentino su Silvio Berlusconi, almeno stando alle parole di Veronica Lario che ha affidato a Maria Latella sul Messaggero le sue riflessioni sull’incontro col regista: “Non si è mai parlato del rapporto tra me e Silvio dopo la separazione”, ha detto Veronica riferendosi ai …" categories="Attualità" tags="Paolo Sorrentino;Silvio Berlusconi;Veronica Lario" fingerprint="59a2d61e19107881">
  <main>
    <p>“Una storia d’amore”. Questo sarà<hi rend="#b"> il tema del film di Paolo Sorrentino su Silvio Berlusconi</hi>, almeno stando alle parole di <hi rend="#b">Veronica Lario</hi> che ha affidato a <hi rend="#b">Maria Latella</hi> sul <hi rend="#i">Messaggero</hi> le sue riflessioni sull’incontro col regista: “Non si è mai parlato del rapporto tra me e Silvio dopo la separazione”, ha detto Veronica riferendosi ai rumors circolati nei giorni scorsi secondo i quali il film sarebbe ambientato nella seconda metà degli anni 2000. E’ la prima volta che <hi rend="#b">la ex moglie di Silvio Berlusconi</hi> parla, dal 2009. E per farlo ha scelto di raccontare l’incontro col regista napoletano: “Intanto, è stata una piacevole conversazione. Ci incontravamo per la prima volta, in un contesto amichevole visto che eravamo stati invitati da te, a Roma, ed eravamo solo noi tre – ha detto Veronica a Latella – Per prima cosa precisò di aver letto il libro “Tendenza Veronica”: gli era molto piaciuto. Poiché nel libro si parla della nascita del mio rapporto con Silvio, di come ci eravamo conosciuti e poi innamorati, ricordo che a un certo punto Sorrentino disse: “<hi rend="#b">Non so ancora come sarà il film, ma mi piacerebbe raccontare una storia d’amore</hi>“”. A quell’incontro romano ne è seguito un altro, a Milano. La Lario ha detto anche di apprezzare la scelta di <hi rend="#b">Elena Sofia Ricci</hi> nel suo ruolo: “E’ una delle brave attrici italiane e finalmente sullo schermo mi vedrò più bella e più magra”. Se proprio avesse potuto scegliere, però, avrebbe fatto il nome di <hi rend="#b">Marion Cotillard</hi>: “Non mi somiglia ma la sento, in qualche modo, vicina”.</p>
    <head rend="h2">
      <ref target="https://www.ilfattoquotidiano.it/fq-magazine/attualita/">Attualità</ref>
    </head>
    <head rend="h1">Veronica Lario: “Il film su Silvio di Sorrentino? Sarà una storia d’amore. Apprezzo la scelta di Elena Sofia Ricci nel mio ruolo, ma…”</head>
    <head rend="h2">La ex moglie di Silvio Berlusconi a raccontato a Maria Latella sul Messaggero l'incontro col regista napoletano per "Loro", film sulla vita di Silvio Berlusconi</head>
    <graphic src="https://st.ilfattoquotidiano.it/wp-content/uploads/2017/07/lario905-675x275.jpg" alt="Veronica Lario: “Il film su Silvio di Sorrentino? Sarà una storia d’amore. Apprezzo la scelta di Elena Sofia Ricci nel mio ruolo, ma…”"/>
  </main>
  <comments/>
</doc>