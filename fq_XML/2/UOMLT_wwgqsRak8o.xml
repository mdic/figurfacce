<doc sitename="Il Fatto Quotidiano" title="Balle Spaziali, Marco Travaglio smonta 4 bugie: dalle scuse (non dovute) a Renzi sul Caso Consip alle (finte) liste pulite - Il Fatto Quotidiano" author="F Q" date="2018-01-27" url="https://www.ilfattoquotidiano.it/2018/01/27/balle-spaziali-marco-travaglio-smonta-4-bugie-dalle-scuse-non-dovute-a-renzi-sul-caso-consip-alle-finte-liste-pulite/4117542/" hostname="ilfattoquotidiano.it" description="Ci avevano detto che il Rosatellum ci avrebbe permesso di scegliere i candidati. Poi, però, scopriamo che Maria Elena Boschi sarà candidata in Trentino Alto Adige e che Emma Bonino chiede un collegio sicuro. Sarà vero, quindi, che la nuova legge elettorale ci permette di votare in base alle competenze territoriali del candidato? Seconda balla. …" categories="TVLoft" tags="Balle Spaziali;Consip;Emma Bonino;Evasione Fiscale;Fake news;Liste Pulite;Lorenzo Cesa;Marco Travaglio;Maria Elena Boschi;Rosatellum;Silvio Berlusconi;Tiziano Renzi;TvLoft" fingerprint="ac22667079cf8131">
  <main>
    <p>Ci avevano detto che il <hi rend="#b">Rosatellum</hi> ci avrebbe permesso di scegliere i candidati. Poi, però, scopriamo che <hi rend="#b">Maria Elena Boschi</hi> sarà candidata in<hi rend="#b"> Trentino Alto Adige</hi> e che <hi rend="#b">Emma Bonino</hi> chiede un collegio sicuro. Sarà vero, quindi, che la nuova legge elettorale ci permette di votare in base alle <hi rend="#b">competenze territoriali</hi> del candidato? Seconda balla. <hi rend="#b">Matteo Renzi</hi> aveva detto che avremmo dovuto chiedere scusa a lui e a suo padre <hi rend="#b">Tiziano</hi> per tutte le bugie raccontate sul caso <hi rend="#b">Consip</hi>. Dobbiamo davvero chiedere scusa? Terza balla. <hi rend="#b">Berlusconi</hi> promette la <hi rend="#b">galera</hi> per gli <hi rend="#b">evasori fiscali</hi> – come in America – e, nel contempo, propone di abolire la custodia cautelare in carcere tramite<hi rend="#b"> la cauzione</hi>. E’ possibile realizzare due cose in netta contrapposizione tra loro? Infine, <hi rend="#b">Lorenzo Cesa</hi>, leader della cosiddetta “quarta gamba” del centrodestra, aderisce<hi rend="#b"> “senza se e senza ma”</hi> alla campagna dell’<hi rend="#i">Espresso</hi> per le<hi rend="#b"> liste pulite</hi>. Non è forse una contraddizione? Questi i quattro temi su cui si concentra <hi rend="#b">Marco Travaglio</hi>, questa settimana, nel 12esimo appuntamento di <hi rend="#i">Balle Spaziali</hi>, il format disponibile in abbonamento sul sito e sulla app di <hi rend="#b"> TvLoft</hi>.</p>
    <p>Su piattaforma e app di <hi rend="#b">TvLoft</hi> sono disponibili, sempre <hi rend="#b">in abbonamento</hi>, anche le <hi rend="#b">11 puntate</hi> delle scorse settimane che toccano tutti gli argomenti caldi del dibattito politico: si parte dal <hi rend="#b">Rosatellum</hi>, si passa alle elezioni siciliane e al caso di Ostia; dal ritorno sulla scena politica di Silvio Berlusconi, alla sconfitta della candidatura europea di Milano come sede dell’<hi rend="#b">Agenzia del Farmaco</hi>; si parla delle <hi rend="#b">molestie</hi> nel mondo del cinema, delle dichiarazioni del fondatore di Repubblica, <hi rend="#b">Eugenio Scalfari</hi>, a favore di Berlusconi nonostante le 60 leggi vergogna che i suoi governi ci hanno lasciato in eredità, del crac di <hi rend="#b">Banca Etruria</hi>; dei vitalizi mai tagliati e del <hi rend="#i">battàge</hi> di tv e giornali a favore della scarcerazione del condannato per mafia <hi rend="#b">Marcello Dell’Utri</hi>; della tassa sulle buste di plastica che favorisce un’impresa vicina a <hi rend="#b">Matteo Renzi</hi>, delle finte missioni istituzionali di <hi rend="#b">Maria Elena Boschi</hi>; dell’ossessione dei media per Virginia Raggi e del bavaglio sulle <hi rend="#b">intercettazioni</hi> voluto dal ministro <hi rend="#b">Andrea Orlando</hi>; delle dichiarazioni razziste del candidato leghista alla Regione Lombardia <hi rend="#b">Attilio Fontana</hi>; della telefonata tra<hi rend="#b"> Carlo De Benedetti</hi> e Matteo Renzi sul decreto di riforma delle <hi rend="#b">banche popolari</hi>; delle vicende giudiziarie del sindaco di Milano <hi rend="#b">Beppe Sala</hi>. Il tutto passato al microscopio da Marco Travaglio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>