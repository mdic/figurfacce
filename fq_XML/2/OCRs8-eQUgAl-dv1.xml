<doc sitename="Il Fatto Quotidiano" title="Monza, Cappato si candida al Senato e manda in crisi i progressisti: dubbi sul sostegno in Pd, Azione e Verdi-Sinistra. Mentre il M5s attende - Il Fatto Quotidiano" author="Paolo Frosina" date="2023-07-31" url="https://www.ilfattoquotidiano.it/2023/07/31/monza-cappato-si-candida-al-senato-e-manda-in-crisi-i-progressisti-dubbi-sul-sostegno-in-pd-azione-e-verdi-sinistra-mentre-il-m5s-attende/7247625/" hostname="ilfattoquotidiano.it" description="Il centrodestra compatto, il centrosinistra in pezzi: il più classico degli schemi si avvia a ripetersi a Monza" categories="Politica" tags="Adriano Galliani;Marco Cappato;Monza;Movimento 5 Stelle;Provincia di Monza e Brianza;Senato;Silvio Berlusconi" fingerprint="28c73520d95c0775">
  <main>
    <head rend="h1">Monza, Cappato si candida al Senato e manda in crisi i progressisti: dubbi sul sostegno in Pd, Azione e Verdi-Sinistra. Mentre il M5s attende</head>
    <graphic src="https://st.ilfattoquotidiano.it/wp-content/uploads/2023/07/31/cappato-690x362.jpg"/>
    <p>Il centrodestra compatto, il centrosinistra in pezzi. Il più classico degli schemi si avvia a ripetersi alle <hi rend="#b">elezioni </hi><hi rend="#b">suppletive</hi> per il <hi rend="#b">Senato</hi> nel collegio uninominale della <hi rend="#b">provincia di Monza</hi>, in programma il 22 e 23 ottobre per riempire lo scranno lasciato vuoto da <hi rend="#b">Silvio Berlusconi</hi>. La coalizione di governo ha scelto in un attimo il suo cavallo: <ref target="https://www.ilfattoquotidiano.it/2023/07/26/adriano-galliani-candidato-al-senato-alle-suppletive-a-monza-tajani-convinto-consenso-della-famiglia-berlusconi/7242821/"> Adriano Galliani, 79 anni, monzese, vicepresidente e amministratore delegato del club di calcio della città</ref> (di proprietà della famiglia Berlusconi) dopo trent’anni alla guida del Milan. All’opposizione, invece, le idee sono poche e confuse. A smuovere le acque – come spesso accade – ci ha pensato </p>
    <p><hi rend="#b">Marco Cappato</hi>, storico attivista radicale per i diritti civili e protagonista (tra l’altro) delle battaglie per il suicidio assistito, la</p>
    <p><hi rend="#b">gestazione per altri</hi>e la cannabis legale: 52 anni, anche lui cresciuto a Monza,</p>
    <p><ref target="https://www.ilfattoquotidiano.it/2023/07/29/ecco-perche-mi-candido-al-posto-di-berlusconi-marco-cappato-si-candida-a-monza-per-il-seggio-al-senato-video/7246025/">sabato ha lanciato su Twitter la propria candidatura indipendente</ref>. “Voglio portare in Parlamento</p>
    <p><hi rend="#b">temi</hi>e</p>
    <p><hi rend="#b">battaglie che mi stanno a cuore</hi>e che di questi tempi sono a rischio, o trascurati. Chi pensa sia una buona idea e vuole dare una mano, mi contatti”, ha scritto. Quello del fondatore di</p>
    <p><hi rend="#b">Eumans</hi>(movimento politico europeo per la partecipazione civica) e tesoriere dell’</p>
    <p><hi rend="#b">Associazione Luca Coscioni</hi>è uno dei pochi nomi in grado di impensierire Galliani, che, oltre a essere un candidato solido e popolare, corre in un</p>
    <p><hi rend="#b">collegio-roccaforte del centrodestra</hi>(alle politiche di settembre le forze a sostegno di B. raccolsero il 50,2%). Eppure la sua corsa, per vari motivi, non sembra scaldare gli animi nel cosiddetto campo progressista. Che così rischia di</p>
    <p><hi rend="#b">dividersi</hi>come da copione, rinunciando in partenza a ogni possibilità di aggiudicarsi il seggio “berlusconiano” con tutto il suo valore simbolico.</p>
    <quote>
      <p>Ho deciso di candidarmi alle elezioni per il seggio lasciato da Berlusconi al Senato. Voglio portare in Parlamento temi e battaglie che mi stanno a cuore e che di questi tempi sono a rischio, o trascurati. Chi pensa sia una buona idea e vuole dare una mano, mi contatti. Grazie!</p>
      <p>— Marco Cappato (@marcocappato)</p>
      <ref>July 29, 2023</ref>
    </quote>
    <p>A schierarsi senza distinguo con Cappato, infatti, finora c’è solo <hi rend="#b">+Europa</hi>, il suo ex partito (<ref target="https://www.ilfattoquotidiano.it/2019/01/29/europa-laccusa-truppe-cammellate-di-tabacci-per-far-vincere-della-vedova-lo-scrutatore-famigliole-portate-a-votare/4931349/">si candidò alla segreteria nel 2019, sconfitto – tra le polemiche – da Benedetto Della Vedova</ref>). In suo favore per la verità si sono espressi anche i vertici di altre due forze, <hi rend="#b">Azione</hi> e <hi rend="#b">Alleanza Verdi-Sinistra</hi>, che però devono fare i conti con variegate resistenze interne. “Noi ti daremo una mano”, gli ha assicurato <hi rend="#b">Carlo Calenda</hi>, rispondendo a caldo all’annuncio su Twitter. Ma due figure di peso del suo partito, le cattoliche ex ministre di Forza Italia <hi rend="#b">Mara Carfagna</hi> e <hi rend="#b">Mariastella Gelmini</hi>, si sono affrettate a smarcarsi in pubblico: la prima chiede un “<hi rend="#b">supplemento di riflessione</hi>“, sottolinendo che “sui temi etici” il dirigente della Coscioni “rappresenta posizioni che dividono il suo stesso partito (quale?, <hi rend="#i">ndr</hi>), figuriamoci l’ala liberale e moderata”. “Non posso essere entusiasta di questa scelta, sui diritti ho posizioni diverse da quelle <hi rend="#b">radicali</hi> di Marco Cappato”, lamenta invece Gelmini. Nell’ambito del fu Terzo polo, peraltro, c’è chi fa espliciti endorsement a Galliani, come <hi rend="#b">Ettore Rosato </hi>di <hi rend="#b">Italia viva</hi>: “Ove ci fosse una discussione comune, dirò che ho molta stima di Adriano Galliani e lo considero un moderato e una persona seria”, ha detto in un’intervista al <hi rend="#i">Quotidiano nazionale</hi>.</p>
    <p>Anche i leader rossoverdi Eleonora Evi, Angelo Bonelli e Nicola Fratoianni si sono schierati d’istinto con il presidente di Eumans, invitando il resto dell’opposizione a convergere su di lui. Ma in questo caso a non essere convinta è la base di <hi rend="#b">Sinistra italiana </hi>(uno dei due partiti che formano il gruppo parlamentare). E il “problema” qui non sono i diritti civili, ma quelli sociali: “Mi chiedo se un partito come Sinistra italiana possa sostenere le idee di Cappato sui temi sociali, da sempre vicino a una <hi rend="#b">sensibilità liberale</hi>, profondamente diversa dalla nostra. In più, la candidatura avviene in un contesto in cui Marco Cappato ha sostenuto un candidato sindaco ed una lista che si è poi apparentata col centrodestra. <hi rend="#b">Ascoltiamo i territori</hi>, facciamolo veramente, altrimenti son solo parole…”, attacca sui social <hi rend="#b">Francesco Racioppi</hi>, giovane coordinatore di Sinistra italiana in Brianza e vicepresidente del consiglio comunale del capoluogo. L’appoggio a Cappato, peraltro, probabilmente non entusiasma nemmeno la presidente del gruppo alla Camera, la verde <hi rend="#b">Luana Zanella</hi>, <ref target="https://www.ilfattoquotidiano.it/2023/07/26/camera-zanella-di-verdi-sinistra-si-scaglia-contro-la-maternita-surrogata-tra-gli-applausi-della-destra-zan-intervento-reazionario/7243133/">che nei giorni scorsi si è scagliata contro la gestazione per altri in un intervento applauditissimo dal centrodestra ( video)</ref>.</p>
    <p>Silenzio invece dai vertici dei maggiori partiti della potenziale coalizione, il Pd e il Movimento 5 stelle. Per storia politica, la segretaria <hi rend="#b">Elly Schlein</hi> non avrebbe dubbi a schierarsi con Cappato, ma deve superare le barricate dell’<hi rend="#b">ala cattolica</hi>, che ha già iniziato a farsi sentire: “Non servono le <hi rend="#b">fughe in avanti</hi>, serve ragionare insieme per trovare il profilo migliore che sia in grado di battere la destra e provare a vincere”, dice all’<hi rend="#i">AdnKronos </hi>il senatore lombardo <hi rend="#b">Alessandro Alfieri</hi>, coordinatore della corrente moderata di Base Riformista. Dalla stessa area frena anche l’ex capogruppo <hi rend="#b">Simona Malpezzi</hi>: Io sono sempre dell’idea che debbano decidere e valutare i territori. Quindi la federazione di Monza e Brianza”. Tutto tace invece nel M5s di<hi rend="#b"> Giuseppe Conte</hi>, che affronterà la questione nelle prossime settimane: “Avevamo già iniziato a discuterne e l’orientamento del territorio era quello di andare da soli, ma la discesa in campo di Cappato è una novità politica che cambia le carte in tavola. Sulla base delle indicazioni che ci arriveranno, ci confronteremo con Roma e prenderemo una decisione”, dice al <hi rend="#i">fattoquotidiano.it </hi>il coordinatore lombardo <hi rend="#b">Dario Violi</hi>. “Per quanto mi riguarda, posso dire che con Marco ho partecipato alla raccolta firme per l’eutanasia legale, che il Movimento lombardo ha appoggiato e a cui ha contribuito. Ma se tante idee le abbiamo sposate, poi <hi rend="#b">la politica è anche altro</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>