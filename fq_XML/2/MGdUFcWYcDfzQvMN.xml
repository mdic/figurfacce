<doc sitename="Il Fatto Quotidiano" title="Migranti, Berlusconi: &quot;Bomba sociale, in 600mila non hanno diritto di restare&quot; - Il Fatto Quotidiano" author="F Q" date="2018-02-04" url="https://www.ilfattoquotidiano.it/2018/02/04/migranti-berlusconi-bomba-sociale-in-600-mila-non-hanno-diritto-di-restare/4136941/" hostname="ilfattoquotidiano.it" description="Silvio Berlusconi alza ancora una volta l’asticella sulla questione dei flussi migratori e dell’accoglienza nella continua rincorsa in atto nel centrodestra a diffondere i dati più allarmistici o a fare la promessa più altisonante. L’immigrazione “è una questione urgentissima“, ha detto il leader di Forza Italia al Tg5, perché dopo gli anni di governo “della …" categories="Elezioni Politiche 2018" tags="Immigrati;Immigrazione;Migranti;Silvio Berlusconi" fingerprint="ffa7b23d7246c3a3">
  <main><head rend="h1">Migranti, Berlusconi: “Bomba sociale, in 600mila non hanno diritto di restare”</head><graphic src="https://st.ilfattoquotidiano.it/wp-content/uploads/2018/01/11/Berlusconi-675.jpg"/><p><hi rend="#b">Silvio Berlusconi</hi> alza ancora una volta l’asticella sulla questione dei <hi rend="#b">flussi migratori</hi> e dell’accoglienza nella continua rincorsa in atto nel centrodestra a diffondere i dati più allarmistici o a fare la promessa più altisonante. L’immigrazione “è una <hi rend="#b">questione urgentissima</hi>“, ha detto il leader di Forza Italia al Tg5, perché dopo gli anni di governo “della sinistra” ci sono <hi rend="#b">600mila migranti</hi> che “non hanno diritto di restare”, che rappresentano “un bomba sociale pronta a esplodere, perché pronti a compiere reati”.</p><p>Questo il ragionamento e i numeri elencati dall’ex Cavaliere: “Con noi al governo nel 2011 arrivarono 4.400 immigrati; con i quattro governi della sinistra sono arrivati nel 2013 170.000 immigrati, nel 2014 150.000, nel 2016 181.000 e nel 2017 119.000 Il risultato è che oggi abbiamo almeno <hi rend="#b">630.000 immigrati</hi>, di cui solo 30.000 hanno il diritto di restare perché <hi rend="#b">rifugiati</hi>. Altri 600 mila sono <hi rend="#b">bomba sociale</hi> pronta a esplodere, perché vivono di <hi rend="#b">espedienti</hi> e <hi rend="#b">di reati</hi>“.</p><p>Numeri diversi da quelli che l’ex Cavaliere aveva snocciolato non più tardi di 20 giorni fa, quando indicò una cifra molto più bassa: <ref target="https://www.ilfattoquotidiano.it/2018/01/14/migranti-berlusconi-oltre-salvini-in-italia-criminalita-di-476mila-immigrati-che-per-mangiare-devono-delinquere/4092505/">intervistato da Barbara D’Urso a Domenica Live il 14 gennaio Berlusconi aveva parlato di “476mila immigrati che per mangiare devono delinquere”</ref>. In quell’occasione il leader di Forza Italia lanciò un </p><p><hi rend="#b">allarme sicurezza</hi>, sorvolando sul fatto</p><p><ref target="https://www.ilfattoquotidiano.it/2018/01/17/berlusconi-le-bugie-su-furti-e-rapine-con-lui-al-governo-si-commettevano-piu-reati-24-milioni-nel-2016-nel-2011-erano-27/4096039/">che durante il suo ultimo governo, tra il 2008 e il 2011, in Italia</ref>.</p><hi rend="#b">si commettevano più reati</hi>di quanti ne siano stati commessi negli ultimi 5 anni<p>Berlusconi ha poi indicato la sua ricetta in tre punti. E’ necessario, ha spiegato, stipulare “trattati con paesi del <hi rend="#b">Nordafrica</hi> per impedire gli imbarchi di migranti dalle loro coste e organizzare campi di raccolta, controllati dalle organizzazioni internazionali; poi trattati con i <hi rend="#b">paesi di origine</hi> dei migranti, affinché siano disposti ad accogliere indietro i migranti che dobbiamo rimpatriare. Infine – ha concluso Berlusconi – è indispensabile un <hi rend="#b">Piano Marshall</hi> per l’Africa coinvolgendo Usa, Russia, paesi arabi e dell’Estremo oriente affinché anche con aziende internazionali possa nascere un’economia che assicuri ai nativi posti di lavoro e speranza di benessere”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>