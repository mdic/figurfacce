<doc sitename="Il Fatto Quotidiano" title="Adriano Galliani candidato al Senato alle suppletive a Monza. Tajani: &quot;Convinto consenso della famiglia Berlusconi&quot; - Il Fatto Quotidiano" author="F Q" date="2023-07-26" url="https://www.ilfattoquotidiano.it/2023/07/26/adriano-galliani-candidato-al-senato-alle-suppletive-a-monza-tajani-convinto-consenso-della-famiglia-berlusconi/7242821/" hostname="ilfattoquotidiano.it" description="Adesso è ufficiale. Sarà Adriano Galliani in candidato alle elezioni suppletive nel collegio di Monza per il seggio in Senato lasciato libero da Silvio Berlusconi dopo la sua morte. A ufficializzarlo, tenendo a sottolineare che la famiglia Berlusconi ha dato il suo consenso, è stato il vicepremier e segretario di Forza Italia, Antonio Tajani. La …" categories="Politica" tags="Adriano Galliani;Antonio Tajani;Centrodestra;Elezioni;Forza Italia;Monza;Silvio Berlusconi" fingerprint="3decb63aba0f471d">
  <main>
    <head rend="h1">Adriano Galliani candidato al Senato alle suppletive a Monza. Tajani: “Convinto consenso della famiglia Berlusconi”</head>
    <graphic src="https://st.ilfattoquotidiano.it/wp-content/uploads/2023/07/26/19410536_large-1-690x362.jpg"/>
    <p>Adesso è ufficiale. Sarà <hi rend="#b">Adriano Galliani</hi> in <hi rend="#b">candidato</hi> alle <hi rend="#b">elezioni suppletive</hi> nel <hi rend="#b">collegio di Monza</hi> per il seggio in<hi rend="#b"> Senato</hi> lasciato libero da <hi rend="#b">Silvio Berlusconi</hi> dopo la sua morte. A ufficializzarlo, tenendo a sottolineare che la <hi rend="#b">famiglia Berlusconi</hi> ha dato il suo <hi rend="#b">consenso</hi>, è stato il vicepremier e segretario di<hi rend="#b"> Forza Italia</hi>, <hi rend="#b">Antonio Tajani</hi>.</p>
    <p>La notizia è stata affidata a <hi rend="#i">tweet</hi>: “Proporrò alla Segreteria nazionale di Forza Italia ed agli alleati il nome di Adriano Galliani come candidato al collegio senatoriale di Monza. Sul suo nome ho trovato il<hi rend="#b"> convinto consenso della famiglia Berlusconi</hi> che <hi rend="#b">ho incontrato oggi a Milano</hi>“, scrive Antonio Tajani. A inizio luglio il Consiglio dei ministri ha individuato nei giorni <hi rend="#b">22 e 23 ottobre 2023</hi> le date per lo svolgimento delle elezioni suppletive del Senato della Repubblica nel collegio uninominale 6 (Monza) della Regione Lombardia.</p>
    <quote><p>Proporrò alla Segreteria nazionale di</p><ref>@forza_italia</ref>ed agli alleati il nome di Adriano Galliani come candidato al collegio senatoriale di Monza.Sul suo nome ho trovato il convinto consenso della famiglia Berlusconi che ho incontrato oggi a Milano.<p>— Antonio Tajani (@Antonio_Tajani)</p><ref>July 26, 2023</ref></quote>
    <p>Le parole di Tajani, pertanto, confermano le indiscrezioni seguite alla morte di Silvio Berlusconi che parlavano di un <hi rend="#b">seggio appannaggio della famiglia</hi> del fondatore di Forza Italia. Monza è la città della <hi rend="#b">squadra di calcio</hi> di proprietà dei Berlusconi e all’interno del collegio ricade anche <hi rend="#b">Arcore</hi> e la storica residenza dell’ex presidente del Consiglio. Per quel seggio inizialmente si erano fatti i nomi del fratello <hi rend="#b">Paolo</hi> e della figlia <hi rend="#b">Marina</hi>. Notizie subito smentite. Il nome di Galliani era diventato, così, quello considerato in pole position. Storico amico e braccio destro di Silvio Berlusconi, Adriano Galliani è attualmente vicepresidente vicario, amministratore delegato e membro del Cda del Monza Calcio (del quale è presidente onorario Paolo Berlusconi). Galliani è già stato s<hi rend="#b">enatore</hi> nel corso della scorsa legislatura, eletto nella fila di Forza Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>