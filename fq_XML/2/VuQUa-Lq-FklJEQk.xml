<doc sitename="Il Fatto Quotidiano" title="Forza Italia, Berlusconi: &quot;Fitto voleva andare oltre? Per me è già fuori&quot;. L'ex ministro: &quot;E' lui fuori dalla realtà&quot; - Il Fatto Quotidiano" author="Tiziana Colluto" date="2015-05-15" url="http://www.ilfattoquotidiano.it/2015/05/15/forza-italia-berlusconi-fitto-voleva-andare-oltre-per-me-e-andato-fuori/1688937/" hostname="ilfattoquotidiano.it" description="“Abbiamo constatato che qualcuno voleva andare oltre e, invece, per me è andato definitivamente fuori”. È la cacciata di Raffaele Fitto da Forza Italia. E a tirare fuori il cartellino rosso è Silvio Berlusconi in persona. Per farlo sceglie Lecce, la città della sua ormai ex “protesi”. È la premessa al suo comizio di sostegno …" categories="Politica" tags="Forza Italia;Raffaele Fitto;Silvio Berlusconi" fingerprint="56a4303c397e5b3d">
  <main>
    <head rend="h1">Forza Italia, Berlusconi: “Fitto voleva andare oltre? Per me è già fuori”. L’ex ministro: “E’ lui fuori dalla realtà”</head>
    <graphic src="https://st.ilfattoquotidiano.it/wp-content/uploads/2015/05/berlusconi-6751.jpg"/>
    <graphic src="https://st.ilfattoquotidiano.it/wp-content/uploads/2015/05/Berlusconi-lecce-7-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-2-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-3-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Berlusconi-lecce-1-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-4-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-12-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-5-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Berlusconi-lecce-6-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Berlusconi-lecce-8-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-13-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-11-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/berlusconi-lecce-10-200x200.jpg"/>
    <p>“Abbiamo constatato che qualcuno voleva andare oltre e, invece, per me è andato definitivamente fuori”. È la cacciata di<hi rend="#b"> Raffaele Fitto</hi> da <hi rend="#b">Forza Italia</hi>. E a tirare fuori il cartellino rosso è <hi rend="#b">Silvio Berlusconi</hi> in persona. Per farlo sceglie Lecce, la città della sua ormai ex “protesi”. È la premessa al suo comizio di sostegno alla <ref target="http://www.ilfattoquotidiano.it/2015/05/16/elezioni-regionali-2015-puglia-quando-gli-impresentabili-sono-pochi-14-ma-buoni/1676290/">candidata Adriana Poli Bortone</ref>. Un prologo per mettere in chiaro le cose, perché non ci siano equivoci in quello che è il suo primo incontro in Puglia senza il suo plenipotenziario salentino: “Non funziona chiamarsi lealisti o ricostruttori, in Italia chi vota contro il partito che lo ha eletto e contro il suo candidato è chiamato <hi rend="#b">traditore</hi>”. È chiaro il riferimento al sostegno dato alle regionali a <hi rend="#b">Francesco Schittulli</hi>.</p>
    <p>È l’epilogo di una storia quella che si vive nel tardo pomeriggio sotto il tendone del Palafiere di Lecce. E sembra essere non solo il tramonto dei rapporti con il suo ex delfino, mai nominato sul palco, ma anche di qualcos’altro. Per accorgersene bisogna andare nelle retrovie. Ci sono i “devoti a Silvio”, qualche iscritto ai circoli, molti curiosi. Un gruppo di Mesagne distribuisce i santini della candidata alle amministrative. Il giudizio è unanime: “Poca gente. È la fine”, dice un simpatizzante; “io qui sono venuto perché mi aspettavo l’apoteosi, che delusione”, aggiunge sconsolato un secondo; “ora è un bel casino”, sentenzia il terzo. Il quarto tira le somme: “l’autolesionismo della divisione ci condanna a questo”. E indica le sedie vuote. Sì, ci si aspettava molto di più: quattromila le presenze annunciate, ma non si è riusciti a riempire i duemila posti a sedere, un terzo dei quali, tra l’altro, riservato a candidati, esponenti politici e stampa.</p>
    <p>È cruda la matematica, è la dimostrazione plastica di quanto pesi Fitto, almeno in Puglia, a casa sua. Mancano le solite truppe cammellate e il pallottoliere di parlamentari, consiglieri regionali, sindaci, qui tutti suoi fedelissimi. A presidiare la roccaforte azzurra ci sono, invece, il deputato <hi rend="#b">Francesco Paolo Sisto</hi>; il coordinatore regionale Luigi Vitali, “Gino il bulldozer”; il senatore Pietro Iurlaro; gli ex parlamentari Rosario Giorgio Costa e Cosimo Gallo. Accanto a <hi rend="#b">Francesca Pascale</hi>, i posti sono assegnati alla triade <hi rend="#b">Mariarosaria Rossi</hi>, <hi rend="#b">Deborah Bergamini</hi> e <hi rend="#b">Barbara Matera</hi>. “Dominus” dell’organizzazione sono i Mazzotta: il figlio Paride, coordinatore provinciale del partito, e il padre Giancarlo, sindaco di Carmiano e <ref target="http://www.ilfattoquotidiano.it/2014/05/14/bcc-terra-dotranto-inchiesta-per-estorsione-aggravata-da-metodo-mafioso/984570/">indagato nell’ambito dell’inchiesta per estorsione aggravata dal metodo mafioso relativa alle infiltrazioni della Scu nella Bcc Terra d’Otranto</ref>. È stato loro ospite a pranzo Berlusconi, assieme al suo enturage e a Vitali, ma senza la Poli, perché “riunione ristretta di Fi”.</p>
    <p>Nel pomeriggio, un po’ di nervosismo si respira pensando alla logica dei numeri. A intrattenere il pubblico ci prova <hi rend="#b">Gegia</hi>, “chiamata a fare cabaret e amica di Adriana”. Sul palco si becca i fischi alla battuta su Fitto: “non preoccupatevi per lui, lo hanno preso a fare il tronista”. Sale sulla ferita. Il leader azzurro arriva con un’ora di ritardo. E non si limita ad espellere “il traditore”: “Dar vita a un partitino significa non capire nulla della realtà. Serve solo ad avere la possibilità di continuare a <hi rend="#b">fare soldi e carriera</hi>, prendendosi sempre e solo uno stipendio pagato dai contribuenti”. Quasi in un botta e risposta a distanza, Fitto ribatte: “Al termine di 48 ore di flop in Puglia tra eventi annullati e sale ‘ristrette’, Silvio Berlusconi dice che io sarei ‘fuori’ (non si sa bene da cosa). Gli rispondo: sei tu fuori dalla realtà. Fuori dalla rivoluzione liberale. Fuori dalle speranze del 1994. Peccato. Sei dentro un <hi rend="#b">triste bunker</hi> nel quale ti sei voluto rinchiudere”.</p>
    <p>Berlusconi, più nostalgico che entusiasta, tira dritto. Insiste sul refrain del <hi rend="#b">pericolo comunista</hi> e guarda alle prossime elezioni politiche, “fra un anno, un anno e mezzo”, appuntamento al quale presentarsi “con un grande partito dei moderati” e “un programma di cinque punti”, per “conquistare un governo con 20 ministri”, per “dare una pensione alle mamme”. Poi, si congeda. L’inno di Fi torna a rimbombare. Qualcuno si guarda attorno. Sisto commenta: “Silvio è un vero fenomeno”. E i numeri? Da questa sala emerge che non ci sono. “Sono relativi, i numeri”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>