<doc sitename="Il Fatto Quotidiano" title="Michelle Hunziker ricorda Silvio Berlusconi: &quot;Gli ho chiesto se si fosse mai pentito di essere così generoso con tutti e lui mi ha risposto così&quot; - Il Fatto Quotidiano" author="F Q" date="2023-07-15" url="https://www.ilfattoquotidiano.it/2023/07/15/michelle-hunziker-ricorda-silvio-berlusconi-gli-ho-chiesto-se-si-fosse-mai-pentito-di-essere-cosi-generoso-con-tutti-e-lui-mi-ha-risposto-cosi/7229560/" hostname="ilfattoquotidiano.it" description="Michelle Hunziker si è raccontata durante un'intervista al settimanale Oggi, riportando anche il suo personale ricordo dell'ex premier" categories="Attualità" tags="Silvio Berlusconi" fingerprint="2cbfafc34ba400b7">
  <main>
    <p>“Mi chiamava spesso per <hi rend="#b">farmi i complimenti</hi>. La sua <hi rend="#b">energia</hi> catalizzava tutti… Io l’ho sempre visto aiutare chiunque glielo chiedesse e così gli domandai: <hi rend="#b">Silvio</hi>, non ti sei mai pentito di essere così <hi rend="#b">generoso</hi> con tutti?. Lui rispose: <hi rend="#b">Michelle</hi>, ricordati che è molto meglio dare i soldi alle persone quando sei in vita perché <hi rend="#b">da morto</hi> non possono ringraziarti”. L’ennesimo ricordo di <hi rend="#b">Silvio Berlusconi </hi>è quello donato dalla conduttrice e showgirl<hi rend="#b"> Michelle Hunziker, </hi>che in un’intervista esclusiva rilasciata al settimanale <hi rend="#i">Oggi</hi> ha voluto raccontare il <hi rend="#b">leader di Forza Italia</hi> scomparso lo scorso <hi rend="#b">12 giugno,</hi> così come lo ha conosciuto lei durante i suoi tantissimi anni trascorsi a <hi rend="#b">Mediaset</hi>.</p>
    <p>Nel corso dell’intervista, <hi rend="#b">Hunziker </hi>si sbilancia anche sulla sua <hi rend="#b">vita privata</hi>: la conduttrice è infatti reduce dalla fine della storia d’amore con <hi rend="#b">Tomaso Trussardi</hi>, amministratore delegato della casa di moda che l’ha resa madre di due figlie. Dopo un breve flirt con il chirurgo <hi rend="#b">Giovanni Angiolini</hi>, quella 2023 si preannuncia la sua prima estate da single: “A tutti fa paura la solitudine ma è un timore che va affrontato perché è solo <hi rend="#b">quando stai bene da sola</hi>, quando non hai bisogno di stampelle, che puoi scegliere bene le persone che vuoi intorno. E poi quello è il momento in cui attiri le<hi rend="#b"> persone giuste</hi>“, assicura <hi rend="#b">Hunziker</hi>.</p>
    <p>E al giornalista che le chiede se crede ancora nell’amore, la <hi rend="#b">showgirl</hi> risponde così: “Certo che anche dopo due divorzi <hi rend="#b">credo nell’amore</hi>, e di brutto anche! Ho 46 anni, non credo che la mia vita sia finita. Non sto cercando una relazione ma se arrivasse ne<hi rend="#b"> sarei felice</hi>. Certo, chi si prende me si accolla un bel<hi rend="#b"> carrozzone</hi> con tre figli, un nipote, due ex mariti”. La conduttrice svizzera è infatti diventata<hi rend="#b"> nonna</hi> da pochissimo grazie a sua figlia <hi rend="#b">Aurora</hi> (avuta da <hi rend="#b">Eros Ramazzotti</hi>), che ha dato alla luce il piccolo <hi rend="#b">Cesare</hi>. “È stata un’esperienza più intensa del previsto. Mi fa una tenerezza infinita tenere il mio nipotino tra le braccia. Con lui ho sentito in modo potente il <hi rend="#b">cerchio della vita</hi> che va avanti, un evento che è la più grande benedizione”, ha raccontato la giovanissima e inaspettata “<hi rend="#b">Nonna Michelle</hi>“.</p>
  </main>
  <comments/>
</doc>