<doc sitename="Il Fatto Quotidiano" title="Sondaggi, centrodestra cresce grazie a Forza Italia e alla quarta gamba voluta da Berlusconi. M5s primo partito - Il Fatto Quotidiano" author="F Q" date="2018-01-26" url="https://www.ilfattoquotidiano.it/2018/01/26/sondaggi-centrodestra-cresce-grazie-a-forza-italia-e-alla-quarta-gamba-voluta-da-berlusconi-m5s-primo-partito/4118575/" hostname="ilfattoquotidiano.it" description="A poco più di un mese dalle elezioni politiche la coalizione di centrodestra è lo schieramento che ottiene più preferenze ed è in costante crescita. Un effetto dovuto soprattutto a Forza Italia e al listino Noi con l’Italia, la quarta gamba voluta proprio da Silvio Berlusconi. Questo è il quadro che mostrano sia il sondaggio …" categories="Elezioni Politiche 2018" tags="Centrodestra;Movimento 5 Stelle;Silvio Berlusconi;Sondaggi;Sondaggi Elettorali" fingerprint="b1fe320cb4128724">
  <main>
    <head rend="h1">Sondaggi, centrodestra cresce grazie a Forza Italia e alla quarta gamba voluta da Berlusconi. M5s primo partito</head>
    <graphic src="https://st.ilfattoquotidiano.it/wp-content/uploads/2018/01/26/sondaggi-collage-675.jpg"/>
    <graphic src="https://st.ilfattoquotidiano.it/wp-content/uploads/2018/01/26/sondaggi-2-200x200.jpg"/>
    <graphic src="https://st.ilfattoquotidiano.it/wp-content/uploads/2018/01/26/sondaggi-3-200x200.jpg"/>
    <graphic src="https://st.ilfattoquotidiano.it/wp-content/uploads/2018/01/26/sondaggi-200x200.jpg"/>
    <graphic src="https://st.ilfattoquotidiano.it/wp-content/uploads/2018/01/26/sondaggi-5-200x200.jpg"/>
    <graphic src="https://st.ilfattoquotidiano.it/wp-content/uploads/2018/01/26/sondaggi-4-200x200.jpg"/>
    <p>A poco più di un mese dalle <hi rend="#b">elezioni politiche</hi> la coalizione di <hi rend="#b">centrodestra</hi> è lo schieramento che ottiene più preferenze ed è in costante <hi rend="#b">crescita</hi>. Un effetto dovuto soprattutto a <hi rend="#b">Forza Italia</hi> e al listino <hi rend="#b">Noi con l’Italia</hi>, la quarta gamba voluta proprio da <hi rend="#b">Silvio Berlusconi</hi>. Questo è il quadro che mostrano sia il sondaggio di <hi rend="#b">Index Research</hi> per <hi rend="#i">Piazza Pulita</hi> di <hi rend="#b">La 7</hi> che quello di <hi rend="#b">Tecné</hi> per la trasmissione di <hi rend="#b">Canale 5</hi><hi rend="#i">Matrix</hi>. Per le due rilevazioni il centrodestra ottiene rispettivamente il <hi rend="#b">37,3%</hi> e il <hi rend="#b">38,9%</hi> delle preferenze, avvicinandosi a quel 40% che in linea teorica consentirebbe di avere la maggioranza. Il partito preferito dagli intervistati è invece il <hi rend="#b">Movimento 5 stelle</hi>, stimato sopra il <hi rend="#b">27%</hi> da entrambi i sondaggi. Secondo Index Research si è arrestato il calo del <hi rend="#b">Partito democratico</hi>, stabile al <hi rend="#b">24%</hi> da una settimana, mentre Tecné rileva che il Pd ha perso lo 0,7% rispetto a un mese fa e oggi è al <hi rend="#b">22,3%</hi>.</p>
    <p>Forza Italia guadagna ancora 0,2 punti percentuali e arriva al <hi rend="#b">15,8%</hi>, seguita dalla <hi rend="#b">Lega</hi> stabile al 13,7% (+0,1) e da <hi rend="#b">Fratelli d’Italia</hi> in leggero calo al 5,2%. Secondo il sondaggio Index Research per <hi rend="#i">Piazza Pulita</hi>, cresce più di tutti però Noi con l’Italia, la lista che raggruppa i vari <hi rend="#b">Raffaele Fitto</hi>, Saverio Romano, <hi rend="#b">Maurizio Lupi</hi> e l’Udc di <hi rend="#b">Lorenzo Cesa</hi>: +0,6 punti percentuali e 2,1% delle preferenze. Il M5s è dato invece in calo di <hi rend="#b">mezzo punto</hi> e passa dal 27,5% del 18 gennaio al 27% di giovedì sera. Per Index Research è finita la <hi rend="#b">caduta</hi> del Pd, che rispetto a una settimana fa rimane al 24%, così come la coalizione di centrosinistra è ferma al 27,9%. Stabile anche il consenso per <hi rend="#b">Liberi e uguali</hi>, stimato al 6,5%.</p>
    <p>Cambiano leggermente i valori della rilevazione di Tecné per <hi rend="#i">Matrix</hi>. Innanzitutto la <hi rend="#b">crescita</hi> del M5s di mezzo punti percentuali rispetto a un mese fa: da 26,9 a <hi rend="#b">27,4%</hi>. Il paragone rispetto a 30 giorni fa sottolinea anche il <hi rend="#b">crollo dei dem</hi>, scesi ancora fino al 22,3% (-0,7). Cala anche Leu dal 7,9 al <hi rend="#b">6,3%</hi> delle preferenze degli intervistati. Ma la perdita più grave per Tecné la registra la Lega: <hi rend="#b">meno 1,6 punti percentuali</hi> e 12,5% delle intenzioni di voto. In comune con Index invece la rilevazione della crescita di Forza Italia data al 18,3% (<hi rend="#b">+0,8%</hi> rispetto a un mese fa) e della new entry Noi con l’Italia, stimata addirittura al <hi rend="#b">2,8%</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>