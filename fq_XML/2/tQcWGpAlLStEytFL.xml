<doc sitename="Il Fatto Quotidiano" title="Nuovo stadio Milan, il club fa marcia indietro: &quot;Bonifiche troppo care&quot; - Il Fatto Quotidiano" author="Andrea Tundo" date="2015-08-04" url="http://www.ilfattoquotidiano.it/2015/08/04/nuovo-stadio-milan-il-club-fa-marcia-indietro-bonifiche-troppo-care/1933199/" hostname="ilfattoquotidiano.it" description="Avevano vinto proprio grazie a quella mossa decisa all’ultimo secondo: “Paghiamo tutte le bonifiche”. Un mese dopo, proprio sul fronte della ‘pulizia’ dei terreni del Portello, il Milan fa marcia indietro: “Spesa onerosa oltre le attese. Dobbiamo limitare il costo a nostro carico”, ha scritto il club rossonero alla Fondazione Fiera, proprietaria dei terreni, secondo …" categories="Calcio" tags="Area Falck;Bee Taechaubol;Milan;Milano;Silvio Berlusconi" fingerprint="a9ad55ae78daaf1b">
  <main>
    <head rend="h1">Nuovo stadio Milan, il club fa marcia indietro: “Bonifiche troppo care”</head>
    <graphic src="https://st.ilfattoquotidiano.it/wp-content/uploads/2015/07/stadio-milan-675.jpg"/>
    <p>Avevano vinto proprio grazie a quella mossa decisa all’ultimo secondo: “Paghiamo tutte le <hi rend="#b">bonifiche</hi>”. Un mese dopo, proprio sul fronte della ‘pulizia’ dei terreni del <hi rend="#b">Portello</hi>, il <hi rend="#b">Milan</hi> fa marcia indietro: “Spesa onerosa oltre le attese. Dobbiamo limitare il costo a nostro carico”, ha scritto il club rossonero alla <hi rend="#b">Fondazione Fiera</hi>, proprietaria dei terreni, secondo <hi rend="#i">Il Corriere della Sera</hi>. Un dietrofront netto, che riapre lo scenario sull’assegnazione degli spazi. Nonostante proprio il Milan avesse fatto di tutto, in extremis, per avere quei terreni a disposizione e costruirci il nuovo stadio. La società della famiglia Berlusconi (e, da pochi giorni, del broker thailandese <hi rend="#b">Bee Taechaubol</hi>) si era spesa in ogni modo per battere la concorrenza del progetto “<hi rend="#b">Milano Alta</hi>” del gruppo<hi rend="#b"> Vitali-Stam</hi>. Rilancio dopo rilancio, <ref target="http://www.ilfattoquotidiano.it/2015/07/07/stadio-milan-i-rossoneri-ottengono-lok-da-fondazione-fiera-si-fara-al-portello/1854116/">il Milan aveva avuto la meglio, ricevendo l’ok definitivo della Fondazione lo scorso 7 luglio mettendo sul piatto tra i 15 e i 20 milioni di euro per le bonifiche</ref>. Poi la marcia indietro, decisa e probabilmente definitiva.</p>
    <p>Perché la Fondazione aspettava i documenti firmati dal club per la conferma degli <hi rend="#b">impegni</hi> assunti in fase di aggiudicazione. Il Milan ha prima posticipato il consiglio di amministrazione che avrebbe dovuto ratificare l’accordo, dal 27 luglio a lunedì 3 agosto. Poi ha spedito alla controparte due pagine nelle quali si specifica che un team di esperti ha valutato “<hi rend="#b">spese onerose</hi> oltre attese” che comporteranno una limitazione del “costo a nostro carico”. Nel mezzo – e non è un dettaglio –<ref target="http://www.ilfattoquotidiano.it/2015/08/02/milan-accordo-fatto-tra-berlusconi-e-bee-il-48-del-club-venduto-per-480-milioni/1927871/"> la chiusura dell’accordo per la cessione del 48% delle quote alla cordata che fa capo a Bee Taechaubol</ref>. Le cronache degli scorsi mesi hanno spesso raccontato del nuovo stadio come di un asset strategico per la vendita. Ora però, dopo la firma del preliminare, il Milan “mette i puntini sulle i” con la Fondazione e sembra sganciarsi dall’opzione Portello.</p>
    <p>Non è un mistero che i rossoneri abbiano da tempo almeno altre due aree (l’ex<hi rend="#b"> Falck</hi> a Sesto San Giovanni e via Valtellina) come possibili “piani B” ma un’inversione di marcia così a stretto giro non era stata messa in preventivo da nessuno. Men che meno dalla Fiera, che ora potrebbe chiedere delle <hi rend="#b">penali</hi> al club e deve decidere se assegnare le aree a Vitali-Stam o riscrivere il bando. Ha pesato – e se sì, quanto? – l’ormai avvenuta cessione a Taechaubol? Oppure nel cambio di direzione hanno contato le <hi rend="#b">proteste dei residenti</hi> della zona e, soprattutto, le tante voci contrarie in<hi rend="#b"> consiglio comunale</hi>, che avrà l’ultima parola sulla fattibilità del progetto rossonero? I distinguo nell’assise comunale sono molteplici e, con le <hi rend="#b">amministrative</hi> in programma la prossima primavera, è probabile che la discussione sullo stadio del Milan venga posticipata (conferenza dei servizi a parte) al dopo elezioni vista la delicatezza del tema e la forte avversione dei residenti. Uno slittamento che cozzerebbe con la volontà di<hi rend="#b"> Barbara Berlusconi</hi> di accelerare i tempi.</p>
    <p>Molto più semplice trattare con un privato come nel caso dell’ex area Falck, in mano all’imprenditore<hi rend="#b"> Davide Bizzi</hi>. Anche perché il Comitato No Stadio e il <hi rend="#b">Codacons</hi> hanno alzato la posta dopo l’ok della Fondazione, presieduta da <hi rend="#b">Benito Benedini</hi>, presentando una denuncia-querela contro la stessa Fiera e diffidando il sindaco <hi rend="#b">Giuliano Pisapia</hi>. Forte la richiesta: “Si chiede alla Procura di indagare sull’attuale e il successivo iter che si dovesse sviluppare vista la contrarietà con le norme vigenti, eventualmente procedendo con i<hi rend="#b">l sottoporre a sequestro</hi> preventivo l’area in questione”. Ma forse il Milan farà le valigie prima.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>