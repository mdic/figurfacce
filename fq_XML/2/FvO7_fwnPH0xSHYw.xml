<doc sitename="Il Fatto Quotidiano" title="Fitto vs Maria Rosaria Rossi : &quot;Allibito che Berlusconi le lasci dare patenti di partito?&quot; - Il Fatto Quotidiano" author="RQuotidiano" date="2014-09-12" url="http://www.ilfattoquotidiano.it/2014/09/12/forza-italia-fitto-vs-rossi-allibito-che-berlusconi-le-lasci-dare-patenti-di-partito/1118805/" hostname="ilfattoquotidiano.it" description="La risposta di Raffaele Fitto arriva poco dopo la lettura dei giornali del mattino: “Sono allibito”. E lo scontro dentro Forza Italia torna pubblico. Mariarosaria Rossi in un’intervista su Repubblica parla del futuro del partito. E ferma ogni possibilità di primarie: “Le vuole Fitto? Ognuno ha le proprie ambizioni. ma da noi non se ne parla”. …" categories="Politica" tags="Forza Italia;Raffaele Fitto;Silvio Berlusconi" fingerprint="2697820ef9445399">
  <main>
    <head rend="h1">Fitto vs Maria Rosaria Rossi : “Allibito che Berlusconi le lasci dare patenti di partito?”</head>
    <graphic src="https://st.ilfattoquotidiano.it/wp-content/uploads/2014/05/berlusconi-fitto-640.jpg"/>
    <p><hi rend="#b">La risposta di Raffaele Fitto</hi> arriva poco dopo la lettura dei giornali del mattino: “Sono allibito”. E lo scontro dentro Forza Italia torna pubblico. <hi rend="#b">Mariarosaria Rossi</hi> in un’intervista su <hi rend="#i">Repubblica</hi> parla del futuro del partito. E ferma ogni possibilità di primarie: “Le vuole Fitto? Ognuno ha le proprie ambizioni. ma da noi non se ne parla”. E il collega risponde sul suo blog con un duro attacco: “Lascia allibiti il fatto che il presidente <hi rend="#b">Silvio Berlusconi</hi> possa consentire alla senatrice Rossi <ref target="http://raffaelefitto.it/2014/09/12/forza-italia-allibito-per-rossi-che-titolo-ha-per-dare-patenti/">di distribuire, controllare, rilasciare o ritirare ‘patenti’ sulla legittimità dello stare nel partito, e sulla correttezza o meno delle opinioni e delle tesi politiche altrui”.</ref></p>
    <p>La Rossi, considerata tra le più vicine all’ex Cavaliere, è vista come una delle esponenti del cerchio magico e portatrici del pensiero del leader di <hi rend="#b">Forza Italia</hi>. Tanto che Fitto risponde piccato: “Ritengo che né la senatrice Rossi né altri in <hi rend="#b">un movimento liberale</hi>, possano anche solo lasciar intendere nulla di simile. Così come ritengo che né la senatrice Rossi né altri abbiano titoli o legittimazione tecnico-giuridica e statutaria nonché politica per ipotizzare cose di questo genere”. <ref target="http://www.ilfattoquotidiano.it/2014/06/03/forza-italia-berlusconi-fitto-chi-sta-con-chi-dal-fedele-romani-alla-ribelle-carfagna/1010264/">Il deputato da tempo critico con le posizioni del leader, torna così a manifestare il suo malumore sulla situazione del partito.</ref> “Credo che sia <hi rend="#b">sempre più forte il disagio di tanti colleghi parlamentari, </hi>di amministratori, iscritti e militanti, per un metodo che addolora e lascia perplessi. E lo dice – sia ben chiaro – chi, come me, ha sempre ritenuto e ritiene che Forza Italia sia stata, sia e sarà ancora anche casa propria”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>