<doc sitename="Il Fatto Quotidiano" title="Processo Ruby ter, intercettazioni Berlusconi: al Senato il Pd chiede il rinvio della discussione sull'uso delle telefonate - Il Fatto Quotidiano" author="F Q" date="2016-03-16" url="http://www.ilfattoquotidiano.it/2016/03/16/processo-ruby-ter-intercettazioni-berlusconi-al-senato-il-pd-chiede-il-rinvio-della-discussione-sulluso-delle-telefonate/2554201/" hostname="ilfattoquotidiano.it" description="Il capogruppo del Pd della Giunta per le Immunità al Senato, Giuseppe Cucca, ha chiesto di rinviare l’esame della richiesta di utilizzo delle intercettazioni tra Berlusconi e alcune ragazze coinvolte nel processo Ruby, trasmessa dal tribunale di Milano a Palazzo Madama l’8 ottobre 2015. “Ho chiesto il rinvio – spiega Cucca – perché oggi erano assenti 5 …" categories="Politica" tags="Processo Ruby;Ruby;Silvio Berlusconi" fingerprint="6ba542207f658733">
  <main>
    <head rend="h1">Processo Ruby ter, intercettazioni Berlusconi: al Senato il Pd chiede il rinvio della discussione sull’uso delle telefonate</head>
    <graphic src="https://st.ilfattoquotidiano.it/wp-content/uploads/2016/03/berlusconi-6751.jpg"/>
    <p>Il capogruppo del <hi rend="#b">Pd</hi> della <hi rend="#b">Giunta per le Immunità </hi>al Senato, <hi rend="#b">Giuseppe Cucca</hi>, ha chiesto di <hi rend="#b">rinviare l’esame</hi> della richiesta di <hi rend="#b">utilizzo delle intercettazioni</hi> tra <hi rend="#b">Berlusconi</hi> e alcune ragazze coinvolte nel <hi rend="#b">processo Ruby</hi>, trasmessa dal <hi rend="#b">tribunale di Milano</hi> a <hi rend="#b">Palazzo Madama</hi> l’8 ottobre 2015. “Ho chiesto il rinvio – spiega Cucca – perché oggi erano <hi rend="#b">assenti 5 senatori</hi> (democratici, <hi rend="#i">ndr</hi>)<hi rend="#b"/>che invece mi avevano chiesto di intervenire sulla vicenda. E’ vero che la richiesta di utilizzo delle intercettazioni è dello scorso ottobre – dice – ma abbiamo chiesto degli approfondimenti al <hi rend="#b">Tribunale di Milano</hi> che ci sono arrivati una decina di giorni fa”. “Fui io – sottolinea il presidente della Giunta Stefàno – a chiedere ai magistrati di Milano di conoscere le date di ogni iscrizione nel registro degli indagati dei vari reati per capire se le <hi rend="#b">intercettazioni</hi> su quelle determinate utenze fossero state disposte prima e non dopo, ma dal Tribunale la risposta è arrivata pochi giorni fa”.</p>
    <p>In realtà, a quanto pare tra i componenti democratici della <hi rend="#b">Giunta</hi> non ci sarebbe l’unanimità sul da farsi riguardo la proposta avanzata da Stefàno, in qualità di relatore, che sarebbe quella di dire “sì” solo a 5 delle 11 intercettazioni che si vorrebbero utilizzare per il processo. Alcuni, infatti, vorrebbero votare contro l’uso di ogni ascolto. L’esame del caso, di cui è relatore<hi rend="#b"> Stefàno</hi>, potrebbe slittare così a <hi rend="#b">dopo le vacanze di Pasqua</hi>. La richiesta del giudice per le indagini preliminari <hi rend="#b">Stefania Donadeo</hi> riguarda “11 intercettazioni telefoniche tra l’onorevole Berlusconi e due utenze, captate indirettamente sui dispositivi di queste ultime”. Si tratta del processo in cui Berlusconi è imputato insieme a una ventina di ragazze di corruzione in atti giudiziari l’ipotesi è che l’ex presidente del Consiglio abbia pagato le Olgettine durante le deposizioni nel dibattimento del processo iniziale concluso con l’assoluzione per tutti i reati dell’ex Cavaliere. Le telefonate all’esame del Senato sono state effettuate <hi rend="#b">tra il 2012 e il 2013</hi> e si sentono parlare Berlusconi, che all’epoca era ancora senatore, con <hi rend="#b">Iris Berardi</hi> e <hi rend="#b">Barbara Guerra</hi>. L’inchiesta è coordinata dal procuratore aggiunto <hi rend="#b">Piero Forno</hi> e dai pm <hi rend="#b">Tiziana Siciliano</hi> e<hi rend="#b"> Luca Gaglio</hi>. I dialoghi, secondo i magistrati, sono utili a capire come la Berardi e la Guerra avrebbero chiesto denaro e utilità all’ex capo del governo in cambio di un comportamento processuale a lui favorevole. Le due ragazze si erano costituite parti civili nel processo principale e poi hanno revocato la costituzione e rinunciato a testimoniare.</p>
    <p><hi rend="#b">POCHE ORE PRIMA LA STESSA GIUNTA DICE SI’ A CASO MILO</hi><lb/> Poche ore prima, invece, la stessa Giunta aveva detto sì all’autorizzazione dell’uso delle <hi rend="#b">intercettazioni</hi> per il senatore fittiano<hi rend="#b"> Antonio Milo</hi> coinvolto nell’inchiesta su “Fisiodomus”, un centro fisioterapico che, come scrivono i pm di <hi rend="#b">Napoli</hi>, nonostante “avesse dismesso ogni attività dal maggio 2010 aveva di fatto continuato ad operare come una vera e propria azienda criminale rilasciando in maniera sistematica <hi rend="#b">certificati</hi>, attestati e fatture riferite a prestazioni fisioterapiche mai effettuate”. A leggere quanto scritto dai pm, è emerso che Antonio Milo, insieme all’ex parlamentare <hi rend="#b">Marco Pugliese</hi>, si sarebbe fatto rilasciare, da alcuni responsabili del centro fisioterapico “<hi rend="#b">fantasma</hi>“, delle fatture per prestazioni fisioterapiche intestate a loro nome e a quello di alcuni loro <hi rend="#b">familiari</hi>. Prestazioni, però, che anche grazie alle <hi rend="#b">intercettazioni</hi> disposte, sarebbero risultate mai effettuate e “ciò evidentemente per ottenere l’indebito rimborso del relativo importo da parte del <hi rend="#b">servizio sanitario integrativo</hi> della Camera dei deputati” nonché “di consentire al centro di riabilitazione una fittizia operatività”. In tutto, sempre secondo quanto sostengono i magistrati, ad Antonio Milo “sarebbero stati illegittimamente rimborsati<hi rend="#b"> 9.160 euro</hi>, mentre Marco Pugliese ha ottenuto illegittimamente rimborsi per <hi rend="#b">3.960 euro</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>