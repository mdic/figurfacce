<doc sitename="Il Fatto Quotidiano" title="Serie A al giro di boa: la Vecchia Padrona, poche sorprese e troppe delusioni - Il Fatto Quotidiano" author="Andrea Tundo" date="2015-01-20" url="http://www.ilfattoquotidiano.it/2015/01/20/serie-giro-boa-vecchia-padrona-poche-sorprese-tante-delusioni-roma-in-primis/1355423/" hostname="ilfattoquotidiano.it" description="La delusione e i sorrisi. Il mercato alle porte pronto a far schizzare in orbita qualcuno e ad affossare chissà chi. E la Juventus sempre in testa, inscalfibile e con un calendario che nelle prossime settimane potrebbe fornire un assist per allungare sulla Roma. È finito il girone d’andata e scopriamo un campionato orfano delle …" categories="Calcio" tags="Bayern Monaco;Carlitos Tevez;Inter;Juventus;Massimiliano Allegri;Milan;Serie A;Silvio Berlusconi" fingerprint="6cb50322fdd97b21">
  <main>
    <head rend="h1">Serie A al giro di boa: la Vecchia Padrona, poche sorprese e troppe delusioni</head>
    <graphic src="https://st.ilfattoquotidiano.it/wp-content/uploads/2015/01/pogba-6751.jpg"/>
    <p>La delusione e i sorrisi. Il <hi rend="#b">mercato</hi> alle porte pronto a far schizzare in orbita qualcuno e ad affossare chissà chi. E la <hi rend="#b">Juventus</hi> sempre in testa, inscalfibile e con un calendario che nelle prossime settimane potrebbe fornire un assist per allungare sulla <hi rend="#b">Roma</hi>. È finito il girone d’andata e scopriamo un campionato orfano delle milanesi, ma con <hi rend="#b">Genova</hi> nuova giostra della Serie A. Oltre a una certa provincia che con metodo (<hi rend="#b">Sassuolo</hi> ed <hi rend="#b">Empoli</hi>) o <hi rend="#i">garra</hi> argentina (<hi rend="#b">Palermo</hi>) prova a divertire e disturbare. Altre invece soffrono, orfane dei gioielli (<hi rend="#b">Immobile</hi>-Cerci a Torino, <hi rend="#b">Iturbe</hi> a Verona), o devono già invocare miracoli per non retrocedere. Mentre nessuno riesce a tirarsi fuori dalla paludosa lotta per il <hi rend="#b">terzo posto</hi>. Ecco cosa hanno detto le prime 19 giornate di campionato.</p>
    <p><hi rend="#b">La Vecchia Padrona</hi><lb/> Miglior attacco, miglior difesa e ancora prima in classifica con un buon margine sulla Roma (+5). Nonostante il <hi rend="#b">cambio in panchina</hi> e nessun colpaccio sul mercato. Comanda ancora la <hi rend="#b">Vecchia Signora</hi>, che si sta trasformando in vecchia e nuova padrona. Merito anche dell’enfant prodige<hi rend="#b"> Paul Pogba</hi> (3 gol nelle ultime tre partite), il nome più chiacchierato sui tavolini del calciomercato, e della certezza <hi rend="#b">Carlitos Tevez</hi>, autore di 13 gol. E di una squadra vogliosa di togliersi di dosso l’ingombrante “vincevano grazie a <hi rend="#b">Conte</hi>”. Non ci credeva nessuno, ma ci stanno riuscendo.</p>
    <p><hi rend="#b">Spettacolo a metà</hi><lb/> Quando finisce uno spettacolo pirotecnico restano l’incanto e tanto fumo. Negli ultimi due mesi la Roma ha vissuto specchiandosi del ricordo della prima metà del <hi rend="#b">girone d’andata</hi>, mancando quattro volte l’aggancio alla Juve. Infortuni, <hi rend="#b">Gervinho</hi> e <hi rend="#b">Keita</hi> in Coppa d’Africa, <hi rend="#b">Iturbe</hi> lontano parente del funambolo di Verona e <hi rend="#b">Pjanic</hi> intermittente non bastano a spiegare un’involuzione iniziata con la Caporetto contro il <hi rend="#b">Bayern</hi>: fino ad allora i giallorossi avevano conquistato 22 punti su 27 disponibili (7 vittorie, un pareggio e una sconfitta). Dopo ne hanno messi insieme 24 su 45 (6 vinte, 6 pareggi, 3 <hi rend="#b">sconfitte</hi>). E nelle ultime sei giornate di A sono appena due le poste piene portate a casa (4 pareggi).</p>
    <p><hi rend="#b">Milan l’era on gran Milan</hi><lb/> I <hi rend="#b">rossoneroazzurri</hi> navigano a braccetto con 26 punti a testa. Sommandoli si sta a stento davanti alla Juventus. <hi rend="#b">Berlusconi</hi> si arrabbia, punge <hi rend="#b">Inzaghi</hi>, paga ancora <hi rend="#b">Seedorf</hi> ma la realtà è che il problema è lui. Nel senso che annuncia la corsa al terzo posto pur avendo una squadra che non lo vale, compra attaccanti (prima <hi rend="#b">Torres</hi>, poi <hi rend="#b">Cerci</hi>) ma il Milan ha chiuso solo 4 partite senza subire gol, non ha talento in fase di costruzione e ha vinto solo 2 delle ultime 13 partite. Almeno sull’altra sponda di Milano non hanno mai davvero creduto che la <hi rend="#b">stagione</hi> potesse riservare sorprese. La (scarsa) qualità della rosa interista si è confermata tale anche sotto <hi rend="#b">Roberto Mancini</hi>. <hi rend="#b">Guarin</hi> discontinuo, <hi rend="#b">Hernanes</hi> incupito, <hi rend="#b">Kovacic</hi> nomade a centrocampo tolgono vivacità a una squadra che tecnicamente sembra lontana anni luce dalla Champions. <hi rend="#b">Shaqiri</hi> e <hi rend="#b">Podolski</hi> rappresentano l’all-in: se l’Inter non trova l’Europa che conta rimane senza fiches.</p>
    <p><hi rend="#b">Passo a tre</hi><lb/> Sembrano fare di tutto per non staccare la <hi rend="#b">concorrenza</hi> e lottano per il terzo posto nonostante avvii da dimenticare (<hi rend="#b">Napoli</hi>, due sconfitte nelle prime quattro) e sfilze di infortuni importanti. La <hi rend="#b">Lazio</hi> ha perso <hi rend="#b">Gentiletti</hi>, <hi rend="#b">Braafheid</hi>, <hi rend="#b">Lulic</hi> e a turno almeno altri quattro giocatori importanti ma si è ritrovata tra le mani il talento di <hi rend="#b">Felipe Anderson</hi>. Nonostante i k.o. di <hi rend="#b">Rossi</hi>, <hi rend="#b">Bernardeschi</hi> e l’involuzione di <hi rend="#b">Mario Gomez</hi> (un solo gol), Vincenzo Montella tiene in linea di galleggiamento la <hi rend="#b">Fiorentina</hi>, profonda e abbastanza talentuosa a centrocampo da sopperire alla mancanza di un <hi rend="#b">Higuain</hi>, oro di Napoli nella stagione flop di <hi rend="#b">Hamsik</hi>.</p>
    <p><hi rend="#b">Genova ridens</hi><lb/> Il calcio champagne di <hi rend="#b">Gasperini</hi> che nel cuore dell’andata ha provato anche ad allungare le mani sul terzo posto e la concretezza di <hi rend="#b">Mihajlovic</hi>, capace di chiudere l’andata con 12 punti in più rispetto alla scorsa stagione e mettere nel mirino la <hi rend="#b">Champions</hi>. Sembra Milano ma è la <hi rend="#b">Liguria</hi> e sta regalando un po’ di pepe al campionato. Qui i singoli scompaiono, vince il gruppo. Nessun nome di grido fino all’arrivo di <hi rend="#b">Eto’o</hi>, solo lavoro ed entusiasmo per due squadre che hanno concesso un solo punto alla <hi rend="#b">Juventus</hi> (vittoria Genoa, pareggio Samp). Intanto <hi rend="#b">Perin</hi> matura, <hi rend="#b">Sturaro</hi> e <hi rend="#b">Romagnoli</hi> sbocciano e <hi rend="#b">Matri</hi> si rilancia.</p>
    <p><hi rend="#b">La provincia che diverte</hi><lb/> A Palermo ballano il tango con <hi rend="#b">Dybala</hi>–<hi rend="#b">Vazquez</hi> (15 gol in due, dieci del primo) e hanno trasformato <hi rend="#b">Zamperini</hi> in un presidente silenzioso. Di Francesco gestisce un <hi rend="#b">Sassuolo</hi> scoppiettante (per il secondo anno consecutivo) e dai tratti somatici indigeni: non ha mai schierato meno di 9 italiani e per quattro volte ha mandato in campo una formazione tutta azzurra, anche nel giorno della vittoria contro il <hi rend="#b">Milan</hi> a San Siro. L’Empoli segna molto meno di siciliani ed emiliani ma <hi rend="#b">Sarri</hi> ha costruito una delle squadre più ordinate del campionato, tanto da riuscire a imbrigliare <hi rend="#b">Lazio</hi>, <hi rend="#b">Napoli</hi>, <hi rend="#b">Milan</hi>, <hi rend="#b">Fiorentina</hi> e <hi rend="#b">Inter</hi>: contro di loro i toscani hanno guadagnato 7 dei 19 punti in classifica. Peccato che l’Empoli segni poco (17 gol, quarto peggior attacco), perché dalla difesa (<hi rend="#b">Rugani</hi>, <hi rend="#b">Tonelli</hi>) al centrocampo (<hi rend="#b">Verdi</hi>) ha tanta gioventù svezzata in casa e destinata a mettere piede a <hi rend="#b">Coverciano</hi>. E dimostra che in A si può stare anche spendendo appena 500mila euro nel <hi rend="#b">calciomercato</hi>.</p>
    <p><hi rend="#b">Totò, il braccio di Strama</hi><lb/> L’<hi rend="#b">Udinese</hi> non vince dal 7 dicembre, in casa dell’Inter. Da allora 2 sconfitte e 3 pareggi. Ma anche tra la nona e la tredicesima giornata, i <hi rend="#b">bianconeri</hi> hanno raccolto poco (2 punti in 5 partite). È andato così in fumo il gustoso avvio da 15 punti nelle prime 8 giornate, merito di 5 gol di <hi rend="#b">Totò Di Natale</hi>, che nelle ultime 11 ne ha segnati appena tre. E poi la squadra di <hi rend="#b">Stramaccioni</hi> in trasferta difficilmente trova la via del gol (7) e raccoglie pochi punti (9). Un bilancio negativo che strozza i sogni d’Europa. Sempre che Di Natale non sfoggi un girone di ritorno da <hi rend="#b">ventenne</hi>, alla faccia delle 37 primavere.</p>
    <p><hi rend="#b">Il TAV è un pendolino</hi><lb/> La linea <hi rend="#b">Torino</hi>, <hi rend="#b">Atalanta</hi>, <hi rend="#b">Verona</hi> a tratti è andata ad alta velocità. Ma alla fine si ritrova tutte nella pancia della <hi rend="#b">classifica</hi>. Il Verona subisce troppo (32 gol incassati) e non ha più Iturbe per compensare in fase offensiva. La scorsa stagione al giro di boa aveva 32 punti (+11). Il <hi rend="#b">Torino</hi> ha regalato sprazzi di bel gioco, riuscendo quasi a stoppare la <hi rend="#b">Juventus</hi> e certificando l’inconsistenza delle milanesi. L’Atalanta, tradita dal tanque <hi rend="#b">Denis</hi>, è partita malissimo (6 perse nelle prime 8). Ma ha raccolto punti in nove delle ultime undici uscite (sconfitte solo con <hi rend="#b">Roma</hi> e Lazio). E si conferma l’incubatore ideale per almeno un giovane all’anno: ora tocca a <hi rend="#b">Zappacosta</hi>, schierato esterno di centrocampo nelle ultime tre partite che ha condito con 2 gol.</p>
    <p><hi rend="#b">C…ome mi salvo</hi><lb/> Cagliari e Chievo ci provano e hanno scelto la stessa strada, l’<hi rend="#b">esonero</hi> del tecnico. I sardi – mai un successo in casa fino a dicembre – dall’avvicendamento <hi rend="#b">Zeman</hi>–<hi rend="#b">Zola</hi> hanno raccolto una vittoria al Sant’Elia, un pareggio a Udine e una sconfitta. Quando <hi rend="#b">Campedelli</hi> ha dato il benservito a <hi rend="#b">Corini</hi> (7^ giornata) il Chievo aveva 4 punti in classifica. Con <hi rend="#b">Maran</hi> ne ha aggiunti 14 in 12 partite perdendone per strada uno contro la <hi rend="#b">Fiorentina</hi> in pieno recupero.</p>
    <p><hi rend="#b">Allarme rosso in Emilia Romagna</hi><lb/> Se si fondessero non riuscirebbero a salvarsi. I nove punti a testa di <hi rend="#b">Parma</hi> e <hi rend="#b">Cesena</hi> varrebbero un terzultimo posto. Domenica si ritrovano faccia a faccia con il <hi rend="#b">coltello</hi> tra i denti. Chi vince spera, chi perde avrà un piede e mezzo in serie B. Colpa di difese <hi rend="#b">morbide</hi> (41 e 39 gol subiti) e attacchi stitici (18 e 17 reti fatte). Il <hi rend="#b">Parma</hi> ha perso 17 punti rispetto al girone d’andata dello scorso anno e ha vinto una delle ultime dieci partite. Può ‘consolarsi’ solo guardando cosa è riuscito a fare il <hi rend="#b">Cesena</hi>: i romagnoli hanno vinto solo la prima partita di campionato, proprio contro i <hi rend="#b">ducali</hi>. Poi hanno raccolto 6 pareggi e 12 sconfitte.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>