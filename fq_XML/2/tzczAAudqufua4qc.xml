<doc sitename="Il Fatto Quotidiano" title="&quot;Arafat scagionò B. in cambio di soldi&quot;: L'Espresso pubblica i diari del leader Olp - Il Fatto Quotidiano" author="F Q" date="2018-02-02" url="https://www.ilfattoquotidiano.it/2018/02/02/arafat-scagiono-b-in-cambio-di-soldi-lespresso-pubblica-i-diari-del-leader-olp/4133497/" hostname="ilfattoquotidiano.it" description="Silvio Berlusconi avrebbe pagato Yasser Arafat affinché testimoniasse in suo favore in tribunale. Lo scrive L’Espresso, pubblicando in esclusiva i diari segreti del leader dell’Olp e poi presidente dell’Autorità nazionale palestinese: 19 volumi scritti in arabo tra il 1985 e il 2004 che “raccontano intese politiche, azioni di guerra e affari che fino adesso erano rimasti …" categories="Politica" tags="LEspresso;Silvio Berlusconi;Yasser Arafat" fingerprint="9da79228fbb3d8b5">
  <main>
    <head rend="h1">“Arafat scagionò B. in cambio di soldi”: L’Espresso pubblica i diari del leader Olp</head>
    <graphic src="https://st.ilfattoquotidiano.it/wp-content/uploads/2017/08/arafat_675.jpg"/>
    <p><hi rend="#b">Silvio Berlusconi</hi> avrebbe pagato <hi rend="#b">Yasser Arafat</hi> affinché testimoniasse in suo favore in tribunale. Lo scrive <hi rend="#i">L’Espresso</hi>, pubblicando in esclusiva i diari segreti del leader dell’<hi rend="#b">Olp</hi> e poi presidente dell’Autorità nazionale palestinese: <hi rend="#b">19 volumi</hi> scritti in arabo tra il 1985 e il 2004 che “raccontano <hi rend="#b">intese politiche</hi>, azioni di guerra e affari che fino adesso erano rimasti oscuri” e che riguardano anche l’Italia, si legge in una nota del settimanale che anticipa il prossimo numero con il titolo “Arafat e i fondi neri di Berlusconi”.</p>
    <p>Il diario rivela che “Arafat aiutò Berlusconi quando questi era sotto processo per aver finanziato illecitamente il Partito Socialista di <hi rend="#b">Bettino Craxi</hi>. Arafat incontrò segretamente Berlusconi nel <hi rend="#b">1998</hi>, in una capitale europea, e dopo quell’incontro decise di confermare la <hi rend="#b">falsa versione</hi> data da Berlusconi ai giudici, cioè che i <hi rend="#b">10 miliardi di lire</hi> al centro del processo erano destinati non al Partito Socialista Italiano bensì all’Olp, come sostegno della causa palestinese. Non era vero, ma Arafat – si legge nella nota – rivela nei diari di aver confermato pubblicamente questa versione ricevendo in cambio un <hi rend="#b">bonifico</hi>. Nel diario si trovano annotati i dettagli con i numeri di conto e i trasferimenti del denaro ottenuto da Arafat”.</p>
    <p>I volumi riferiscono inoltre della “trattativa tra Arafat e l’Italia avvenuta nel 1985, quando Craxi era primo ministro e <hi rend="#b">Giulio Andreotti</hi> ministro degli Esteri, durante la vicenda dell’<hi rend="#b">Achille Lauro</hi>, la nave da crociera dirottata da quattro terroristi palestinesi. Arafat rivela che fu Giulio Andreotti (e non Bettino Craxi, come si era sempre creduto) a consentire al terrorista <hi rend="#b">Abu Abbas</hi> di scappare in <hi rend="#b">Bulgaria</hi> e di lì rifugiarsi in Tunisia”.</p>
    <p>I diciannove volumi di cui <hi rend="#i">L’Espresso</hi> fornisce gli stralci sono stati affidati a due fiduciari lussemburghesi, che dopo una lunga negoziazione hanno ceduto i documenti a una fondazione francese con la clausola che il contenuto dei diari debba essere usato solo come “documentazione di studio” e non per pubblicare libri o girare film.</p>
    <p>La replica dell’entourage del leader di <hi rend="#i">Forza Italia</hi> arriva da <hi rend="#b">Nicolò Ghedini</hi>: “Il materiale in questione è stato offerto a più persone nei tempi passati e alle richieste di verifica della autenticità della provenienza, della completezza e del contenuto non è stato possibile esperire alcun controllo né avere conferma alcuna – afferma l’avvocato – comunque i fatti ivi narrati per quanto riguarda i rapporti con il Presidente Berlusconi sono assolutamente <hi rend="#b">non fondati</hi> e contraddetti dalle stesse dichiarazioni ufficiali più volte rilasciate pubblicamente dallo stesso Arafat e da molte altre persone a conoscenza di quei fatti che non potranno che confermare quanto già affermato”. “Certo – aggiunge in una nota – è davvero sintomatico che tale materiale in circolazione già da tempo e mai ritenuto di reale interesse appaia, guarda caso su <hi rend="#b">L’Espresso</hi>, proprio a pochi giorni dalla <hi rend="#b">consultazione elettorale</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>