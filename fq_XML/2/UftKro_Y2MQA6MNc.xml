<doc sitename="Il Fatto Quotidiano" title="Elezioni, Silvio Berlusconi scommette sull'agibilità e &quot;provoca&quot; Salvini con la scritta presidente - Il Fatto Quotidiano" author="F Q" date="2018-01-07" url="https://www.ilfattoquotidiano.it/2018/01/07/elezioni-silvio-berlusconi-scommette-sullagibilita-e-provoca-salvini-con-la-scritta-presidente/4078099/" hostname="ilfattoquotidiano.it" description="A poche ore dall’incontro ad Arcore tra Silvio Berlusconi, Matteo Salvini e Giorgia Meloni su Twitter i due leader principali marcano il territorio. Il leader di Forza Italia – che allo stato in attesa della decisione della Corte europea per i diritti umani non è candidabile – augura la buona domenica e mostra in anteprima …" categories="Elezioni Politiche 2018" tags="Elezioni;Giorgia Meloni;Matteo Salvini;Silvio Berlusconi" fingerprint="fdad9414310afb3d">
  <main>
    <head rend="h1">Elezioni, Silvio Berlusconi scommette sull’agibilità e “provoca” Salvini con la scritta presidente</head>
    <graphic src="https://st.ilfattoquotidiano.it/wp-content/uploads/2018/01/07/salvini-berlusconi-675.jpg"/>
    <p>A poche ore dall’incontro ad Arcore tra <hi rend="#b">Silvio Berlusconi</hi>, <hi rend="#b">Matteo Salvini</hi> e <hi rend="#b">Giorgia Meloni</hi> su Twitter i due leader principali marcano il territorio. Il leader di Forza Italia – <ref target="https://www.ilfattoquotidiano.it/2017/11/22/silvio-berlusconi-alla-corte-di-strasburgo-le-domande-dei-giudici-su-discrepanze-tra-il-suo-caso-e-quello-di-minzolini/3993824/">che allo stato in attesa della decisione della Corte europea per i diritti umani non è candidabile</ref> – augura la buona domenica e mostra in anteprima il simbolo in cui campeggia la <hi rend="#b">scritta Berlusconi presidente</hi>, il segretario della Lega Nord poco dopo posta il manifesto con la scritta Stop Fornero e la scritta Salvini premier. In silenzio per ora l’account della numero uno di Fratelli d’Italia. Anche se è evidente che la partita della premiership è a due tra i leader dei due partiti con le percentuali di preferenze più alte.</p>
    <quote><p>Oggi vi auguro</p><ref>#BuonaDomenica</ref>mostrandovi in anteprima il nostro simbolo per le<ref>#elezioni</ref>del 4 marzo. Anche con questa nuova legge elettorale votare è molto facile: basta barrare il logo di Forza Italia!<ref>pic.twitter.com/B1CYJLu2eX</ref><p>— Silvio Berlusconi (@berlusconi)</p><ref>7 gennaio 2018</ref></quote>
    <quote><p>Il primo impegno del governo Salvini:</p><ref>#STOPFORNERO</ref>.<ref>#4marzovotoLega</ref><ref>pic.twitter.com/ooAsrkRN9m</ref><p>— Matteo Salvini (@matteosalvinimi)</p><ref>7 gennaio 2018</ref></quote>
    <p>Sul tavolo della discussione Salvini ha messo già da ier un argomento divisivo, l’abrogazione della <hi rend="#b">legge Fornero</hi>, il che lascia intendere che anche la questione della definizione dei candidati nei collegi uninominali è ancora lontana da essere risolta. Dall’incontro sembrano esclusi i leader della cosiddetta quarta gamba, mentre ieri <hi rend="#b">Stefano Parisi</hi> ha detto che presenterà simbolo e proprie liste eventualmente anche fuori dalla coalizione. Il punto sono proprio le pretese di ciascun protagonista della coalizione che spinge ad alzare le richieste sul numero dei collegi spettanti a ciascuno (232 alla Camera e 119 al Senato). D’altra parte dar maggior spazio politico alla quarta gamba, sottolineano i promotori, potrebbe aiutare tutta la coalizione a crescere ancora. In questa ottica anche Energie per l’Italia di Parisi chiede spazio per i propri esponenti provenienti dalla società civile, e viste le resistenze specie di Fi, ha avviato la raccolta delle firme per una corsa col proprio simbolo, fuori dalla quarta gamba e dalla coalizione. Al vertice di oggi si comincerà a parlare almeno dei criteri, con Giorgia Meloni pronta ad appoggiare la tesi di Berlusconi, di basarsi sulla <hi rend="#b">media dei sondaggi</hi>. Che la tensione ci sia lo dimostra l’appello di Maurizio Gasparri a non superare il livello di guardia: “Abbiamo un grande vantaggio che non possiamo disperdere. Il nostro obiettivo è creare una maggioranza che controlli entrambe le Camere per dare un governo stabile all’Italia”.</p>
    <p>I coordinatori regionali azzurri hanno sollecitato Berlusconi sul fatto che i candidati devono essere radicati sul territorio perché con il <hi rend="#b">Rosatellum</hi> sulla scheda compaiono i nomi dei candidati nei collegi uninominali e dei listini di partito (tra i due e i quattro nomi). Eventuali nomi della società civile, che l’ex Cavaliere vorrebbe “paracadutare” nelle varie regioni, rischiano di far perdere voti a vantaggio della Lega (al Nord) e di Fdi e della quarta gamba al centro-sud. E poiché il patto con Salvini<hi rend="#b"> è che il partito con più voti esprimerà il candidato premier, si aprirebbe uno scenario negativo</hi>. Comunque per Palazzo Chigi anche ieri Antonio Tajani si era tirato fuori dalla corsa. D’altra parte Berlusconi ha bisogno nei listini proporzionali di candidati fidati.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>