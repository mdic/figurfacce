<doc sitename="Il Fatto Quotidiano" title="Elezioni, dimenticatevi i programmi e guardate alle persone. Guida al voto consapevole per evitare gli impresentabili - Il Fatto Quotidiano" author="Peter Gomez" date="2018-02-12" url="https://www.ilfattoquotidiano.it/2018/02/12/elezioni-dimenticatevi-i-programmi-e-guardate-alle-persone-guida-al-voto-consapevole-per-evitare-gli-impresentabili/4153965/" hostname="ilfattoquotidiano.it" description="Pubblichiamo qui di seguito l’introduzione, rivista dall’autore, de Il vecchio che avanza – I fatti, le storie, i protagonisti. Guida informata per un voto consapevole (edizione chiarelettere), il nuovo libro del direttore de ilfattoquotidiano.it Peter Gomez, da oggi in tutte le librerie italiane. Il vecchio che avanza non vuole convincervi a votare per questo o quel partito. Su …" categories="Elezioni Politiche 2018" tags="Candidati Impresentabili;Elezioni;Forza Italia;Liste Pulite;Matteo Renzi;Movimento 5 Stelle;PD;Rosatellum;Silvio Berlusconi" fingerprint="ada1036c7da203a7">
  <main>
    <head rend="h1">Elezioni, dimenticatevi i programmi e guardate alle persone. Guida al voto consapevole per evitare gli impresentabili</head>
    <graphic src="https://st.ilfattoquotidiano.it/wp-content/uploads/2018/02/11/b-renzi-di-maio-675.jpg"/>
    <p>
      <hi rend="#i">Pubblichiamo qui di seguito l’introduzione, rivista dall’autore, de Il vecchio che avanza – I fatti, le storie, i protagonisti. Guida informata per un voto consapevole (edizione chiarelettere), il nuovo libro del direttore de ilfattoquotidiano.it Peter Gomez, da oggi in tutte le librerie italiane.</hi>
    </p>
    <p>Il vecchio che avanza non vuole convincervi a votare per questo o quel partito. Su chi mettere la croce lo deve decidere solo il cittadino. Il libro vuole invece aiutare i lettori <graphic src="https://st.ilfattoquotidiano.it/wp-content/uploads/2018/02/11/gomez-cover-193x300.jpg"/><hi rend="#b"> scelta consapevole</hi> in vista del 4 marzo. Partendo dai fatti e non dalle <hi rend="#b">promesse</hi>. Chi come me è andato a votare per la prima volta a inizio anni Ottanta ha ampiamente sperimentato quanto poco conti ciò che viene detto in <hi rend="#b">campagna elettorale</hi>. L’Italia, secondo le ricerche internazionali, è il paese d’Europa con il più basso <hi rend="#b">tasso di attuazione</hi> di programmi elettorali. Negli ultimi 20 anni in media solo il <hi rend="#b">45% dei provvedimenti</hi> che erano stati garantiti prima delle elezioni sono poi stati realizzati. Nel <hi rend="#b">Regno Unito</hi> la percentuale sale invece al 90 per cento ed è alta persino in <hi rend="#b">Portogallo</hi> (78%) e in <hi rend="#b">Spagna</hi> (72%). Nessuno studio ha invece analizzato la particolarità italiana dei programmi realizzati al <hi rend="#b">contrario</hi>. Cioè lo strano caso delle norme approvate dopo che si era affermato che non lo si sarebbe mai fatto. Come, per esempio, è accaduto con l’<hi rend="#b">abrogazione dell’articolo 18</hi> dello statuto dei lavoratori, con la sistematica <hi rend="#b">occupazione della tv pubblica</hi>, decisa dopo che era stato più volte ripetuto “Fuori i partiti della <hi rend="#b">Rai</hi>”, o la <hi rend="#b">sanatoria</hi> di 700mila immigrati irregolari da parte del secondo governo <hi rend="#b">Berlusconi</hi>. Intendiamoci, sull’utilità e la bontà di questi provvedimenti, ciascuno è libero di pensarla come gli pare. Quello che invece nessuno può contestare è che queste decisioni siano state prese dopo che ai propri elettori si era detto l’esatto contrario.</p>
    <p>Anche per questo, col tempo, ho capito che in politica le idee sono certamente importanti, ma che camminano sempre e solo sulle gambe degli uomini e delle donne. Scegliere le <hi rend="#b">persone</hi> giuste è fondamentale. Del resto già nell’ottocento il barone<hi rend="#b"> Otto Von Bismark</hi> diceva “Non si <hi rend="#b">mente</hi> mai così tanto come prima delle elezioni, durante la <hi rend="#b">guerra</hi> e dopo la caccia”. E l’ammissione non gli ha impedito di essere l’artefice dell’impero tedesco e l’ideatore di un<hi rend="#b"> sistema previdenziale</hi> che poi tutti nel mondo avrebbero copiato.</p>
    <p>Di cancellieri di ferro in giro però non se ne vedono. Come ogni cinque anni c’è invece tanta gente che pretende non il voto, ma <hi rend="#b">un atto di fede</hi>. Ricordare cosa ha combinato quando in passato è stata al governo o all’opposizione conta dunque più delle parole. Se, per esempio, si è affascinati dall’idea di potere un giorno pagare un’<hi rend="#b">aliquota unica sul reddito</hi> del 23 per cento come propone Silvio Berlusconi è giusto sapere che il leader di<hi rend="#b"> Forza Italia</hi> promesse analoghe le ha già fatte. Senza mantenerle. È accaduto nel <hi rend="#b">1994</hi> quando promise una flat tax al 30 per cento e nel 2001, quando nel <hi rend="#b">contratto con gli Italiani</hi> firmato in diretta tv, si era impegnato ad arrivare nel giro di cinque anni a introdurre un’aliquota “al 23% per i redditi fino a 200 milioni di lire annui (circa 100mila euro nda)” e del 33% per quelli superiori.</p>
    <p>Se poi, come chi scrive, siete convinti che il riscatto anche economico di questo Paese non può che passare attraverso una seria lotta alla <hi rend="#b">corruzione</hi>, alle <hi rend="#b">mafie</hi> e all’<hi rend="#b">inefficienza</hi> sarà per voi utile capire chi presenta <hi rend="#b">liste pulite</hi> e chi no. Gli elenchi dei candidati sono stati presentati solo poche ore prima della stampa del libro: ma una rapida ricognizione è stata sufficiente per scovare decine e decine di <hi rend="#b">indagati</hi>, <hi rend="#b">imputati</hi>, <hi rend="#b">condannati</hi> in primo grado, <hi rend="#b">voltagabbana</hi>, furbetti e parenti o figli di.</p>
    <p>Conoscere i loro nomi e le loro storie serve per poter valutare i criteri con cui i partiti hanno selezionato le loro future <hi rend="#b">classi dirigenti</hi>. Non per moralismo. Ma perché le <hi rend="#b">quote marroni</hi> della politica condizionano il vivere civile. Il <hi rend="#b">garantismo</hi> deve sempre valere nelle aule di tribunale dove un imputato deve essere considerato colpevole solo al di là di ogni ragionevole dubbio. Nelle istituzioni di uno dei paesi più corrotti d’Europa è invece bene applicare criteri di normale <hi rend="#b">buon senso</hi>. Perché se è vero che un<hi rend="#b"> avviso di garanzia</hi> non trasforma nessuno in un criminale, non si possono nemmeno considerare gli avvisi (e i processi e le condanne) dei titoli di merito.</p>
    <p>Fare politica, rappresentare gli italiani, implica onori e oneri maggiori rispetto a quelli dei normali cittadini. Se finisci sotto indagine, se sei sotto processo, magari non ti impongo di dimetterti, ma di certo non ti faccio fare <hi rend="#b">carriera</hi>. Scelgo invece qualcuno che sotto inchiesta non è. Non perché penso che tu sia colpevole, ma perché voglio preservare la reputazione e la credibilità del mio partito e delle istituzioni. Sempre che una reputazione la mia forza politica l’abbia ancora.</p>
    <p>Invece, qualunque sarà il risultato, nel prossimo parlamento assisteremo come in un horror di serie b al<hi rend="#b"> ritorno dei morti viventi</hi>. Basta poco per rendersene conto. È sufficiente guardare le liste. Quegli elenchi di nomi che raccontano come l’Italia tra poco passerà dal sogno della <hi rend="#b">rottamazione</hi> all’incubo della <hi rend="#b">restaurazione</hi>. Dire che il <hi rend="#b">Pd</hi>, accanto a pochi buoni candidati, ha presentato alcuni personaggi ignobili, molti discutibili e molti <hi rend="#b">impresentabili</hi>, non significa essere antirenziani. Vuol dire fare cronaca. Riportare i fatti. Poi, una volta informato, ogni elettore deciderà cosa fare. Se scegliere un altro simbolo o votare per chi in Sardegna e nel Lazio candida sei imputati per <hi rend="#b">peculato</hi>, in Sicilia ha imbarcato nel centrosinistra l’ex capogruppo del Movimento per l’autonomie di <hi rend="#b">Raffaele Lombardo</hi> più una mezza dozzina di ex esponenti del centrodestra, e in Lombardia <hi rend="#b">Paolo Alli</hi>, lo storico braccio destro di <hi rend="#b">Roberto Formigoni</hi> da poco sotto processo per tentato <hi rend="#b">abuso d’ufficio</hi>.</p>
    <p>Affermare che<hi rend="#b"> Forza Italia</hi>, specie nel sud Italia, candida persone che per la loro storia, le loro frequentazioni e in qualche caso le indagini in corso piacciono ai <hi rend="#b">clan</hi>, è dire solo la verità. Cosa ritenete che penseranno i boss e i loro scagnozzi quando leggeranno sulla scheda i nomi del senatore campano, <hi rend="#b">Luigi Cesaro</hi>, detto Gigino purpetta, indagato per <hi rend="#b">voto di scambio</hi> e con i due fratelli, Aniello e Raffaele, sotto processo per <hi rend="#b">concorso esterno</hi> in associazione mafiosa? Quale sarà il segnale colto da Cosa Nostra quando vedrà in lista<hi rend="#b"> Antonio Mineo</hi>, figlio di Franco, un ex consigliere regionale condannato a otto anni e due mesi in primo grado per<hi rend="#b"> intestazione fittizia di beni con l’aggravante mafiosa</hi> e peculato? Davvero credete che gli uomini del disonore non si sentano rassicurati dal saper che Mineo Junior (mai indagato) diceva intercettato a<hi rend="#b"> Pietro Scotto</hi>, un<hi rend="#b"> trafficante di droga</hi> processato e assolto per la strage di via D’Amelio, “minchia, che figli di puttana sono questi pentiti”.</p>
    <p>Tanti anni fa, nel 1989, <hi rend="#b">Paolo Borsellino</hi>, un giudice di destra che <hi rend="#b">Giorgia Meloni</hi> e Fratelli d’Italia rivendicano come parte del loro pantheon, spiegava: «Vi è stata una <hi rend="#b">delega</hi> totale e inammissibile nei confronti della magistratura e delle forze dell’ordine a occuparsi esse solo del problema della <hi rend="#b">mafia</hi> […]. E c’è un equivoco di fondo: si dice che quel politico era vicino alla mafia, che quel politico era stato accusato di avere interessi convergenti con la mafia, però la magistratura, non potendone accertare le prove, non l’ha condannato, ergo quell’uomo è onesto… e no! […] Questo discorso non va, perché la magistratura può fare solo un accertamento giudiziale. Può dire, be’ ci sono sospetti, sospetti anche gravi, ma io non ho le prove e la certezza giuridica per dire che quest’uomo è un mafioso. Però i consigli comunali, regionali e provinciali avrebbero dovuto trarre le<hi rend="#b"> dovute conseguenze</hi> da certe <hi rend="#b">vicinanze</hi><hi rend="#b">sospette</hi> tra politici e mafiosi, considerando il politico tal dei tali <hi rend="#b">inaffidabile</hi> nella gestione della cosa pubblica. Ci si è nascosti dietro lo schema della sentenza, cioè quest’uomo non è mai stato condannato, quindi non è un mafioso, quindi è un uomo onesto!».</p>
    <p>Certo, per decidere il proprio voto, per molti cittadini la memoria di Borsellino non basta. Gli anni passano e tutto perde colore. Ci sono i problemi del <hi rend="#b">lavoro</hi>. Quelli dell<hi rend="#b">‘immigrazione</hi>. La ripresa è partita, ma va ancora troppo piano. Secondo le previsioni della commissione Ue nel 2018 il pil registrerà un 1,5 per cento in più. Meglio che in passato, ma non ancora abbastanza per schiodarci dall’<hi rend="#b">ultimo posto</hi> tra i paesi dell’Unione. Ci sono<hi rend="#b"> dieci milioni di poveri</hi>, il numero più grande d’Europa. Alle urne ciascun italiano ha il diritto di andare con in testa i suoi problemi e le sue convinzioni.</p>
    <p>La<hi rend="#b"> legge elettorale</hi> oltretutto è pessima. È stata pensata per non far vincere nessuno, per spingere destra e sinistra a mettersi insieme in modo di governare il Paese con le <hi rend="#b">larghe intese</hi>. Il progetto dei suoi ideatori era quello di riportare, grazie a un sistema di fatto proporzionale, l’Italia alla prima repubblica e andare oltre. Fino a un nuovo compromesso storico: quello tra Renzi e Berlusconi. Arrivati a questo punto però solo le urne e numeri ci diranno se sarà davvero così.</p>
    <p>In ogni caso i giornali raccontano che il <hi rend="#b">pregiudicato</hi> leader di Forza Italia ha rassicurato due volte agli amici del <hi rend="#b">Partito Popolare europeo</hi>: “La <hi rend="#b">Lega</hi>? Comunque vada non sarà nell’esecutivo con noi”. Di alleanze post voto con lui si parla invece esplicitamente nel Partito Democratico. Lo hanno fatto nel tempo il capogruppo al senato <hi rend="#b">Luigi Zanda</hi>, il ministro dell’economia<hi rend="#b"> Piercarlo Padoan</hi> e<hi rend="#b"> Emma Bonino</hi>, la pasionaria dei diritti civili alleata dell’ex Dc <hi rend="#b">Bruno Tabacci</hi> e in corsa con il centrosinistra: “Larghe intese? Vedremo dopo il 4 marzo. Io con Berlusconi nel 94 ci ho già governato”</p>
    <p>Non è vietato votare questi partiti che paiono decisi ad azzerare ogni residua differenza tra destra e sinistra. Basta però essere consapevoli delle loro intenzioni e condividerle. Altri tipi di voto sono però possibili.</p>
    <p>Si può scegliere chi, secondo i <hi rend="#b">sondaggi</hi> e la<hi rend="#b"> legge elettorale</hi>, pare destinato a stare all’opposizione (per esempio <hi rend="#b">Liberi e Uguali</hi> o il <hi rend="#b">Movimento cinque stelle</hi>). E lo si può fare partendo da una constatazione. Qualunque sarà la maggioranza dopo il 4 marzo, è necessario che in parlamento ci sia una forte <hi rend="#b">opposizione non consociativa</hi>. Perché in ogni democrazia la prima e più importante funzione di controllo sull’operato di governo, non spetta alla stampa o alla magistratura, ma alla <hi rend="#b">minoranza</hi>. Conoscere la storia e le opere dall’opposizione, i suoi candidati buoni o cattivi, gli errori che ha commesso e i suoi eventuali pregi, serve dunque per fare una scelta ponderata.</p>
    <p>Come può benissimo essere ponderato pure il voto contro. Quello che in ciascun collegio guarda i nomi messi sulla scheda dalle varie formazioni politiche e decide semplicemente di mandare un sonoro no ai peggiori. Ovvio, lo sappiano. Il <hi rend="#b">Rosatellum</hi> è un terno al lotto. Ci sono alleanze elettorali con partiti che non raggiungeranno la<hi rend="#b"> soglia del 3 per cento</hi> necessaria per entrare, ma i cui voti verranno sommati agli altri nei collegi uninominali se raggiungono l’1 per cento a livello nazionale. Sono consentite le <hi rend="#b">candidature multiple</hi>. Nel proporzionale i listini sono pure bloccati, e un elettore rischia di riuscire a bocciare qualcuno nel suo collegio per vederselo poi ricomparire da un’altra parte. Oppure lo vota, ma finisce per eleggere un candidato diverso perché il suo ha optato per un’altra zona. La sottosegretaria<hi rend="#b"> Maria Elena Boschi</hi>, per esempio, è stata presentata all’uninominale a <hi rend="#b">Bolzano</hi> e come <hi rend="#b">capolista</hi> nel proporzionale in sei diverse zone della Lombardia, del Lazio e della Sicilia. Giusto per essere sicuri che rientri in parlamento.</p>
    <p>È la vendetta della <hi rend="#b">Casta</hi>. Quella che, come recita un proverbio basco, ti piscia addosso e ti dice che piove. Ecco questo libro è come un <hi rend="#b">ombrello</hi>. Serve per non uscire completamente <hi rend="#b">fradici</hi> dalla pioggia del prossimo marzo. È una guida, certamente incompleta, a chi la pensa ancora come un grande liberale del passato, <hi rend="#b">Luigi Einaudi</hi>: “Bisogna conoscere per deliberare”. Senza mai dimenticare che se anche si è <hi rend="#b">disgustati</hi>, se si è convinti che nessun partito, movimento o candidato ci possa rappresentare, un fatto è certo: da sempre gli amministratori peggiori vengono eletti da quei bravi cittadini che non vanno a votare.</p>
    <p>Comunque la pensiate, buon voto a tutti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>