<doc sitename="Il Fatto Quotidiano" title="Dossier Pompa-Pollari: &quot;Governo pronto a conflitto di attribuzione contro pm&quot; - Il Fatto Quotidiano" author="Anna Morgantini" date="2015-05-06" url="http://www.ilfattoquotidiano.it/2015/05/06/dossier-pompa-pollari-governo-pronto-a-conflitto-di-attribuzione-contro-pm/1651573/" hostname="ilfattoquotidiano.it" description="Si chiama fuori dal pasticcio: «Non l’ho né voluto né apposto io». Tira in ballo le autorità statali che da anni portano avanti la linea dura davanti alle richieste della magistratura: «Il segreto di Stato lo ha apposto il presidente del Consiglio pro tempore, lo hanno confermato tutti i suoi successori ed afferisce alla sicurezza nazionale». Dunque, …" categories="Palazzi &amp; Potere" tags="Abu Omar;Betulla;Dossieraggio;Enrico Letta;Giampiero Massolo;Mario Monti;Matteo Renzi;Nicolò Pollari;Pio Pompa;Renato Farina;Romano Prodi;Silvio Berlusconi" fingerprint="ab5b7c1d5a6ae17b">
  <main>
    <head rend="h1">Dossier Pompa-Pollari: “Governo pronto a conflitto di attribuzione contro pm”</head>
    <graphic src="https://st.ilfattoquotidiano.it/wp-content/uploads/2015/04/Renzi-6752.jpg"/>
    <p>Si chiama fuori dal pasticcio: «Non l’ho né voluto né apposto io». Tira in ballo le autorità statali che da anni portano avanti la linea dura davanti alle richieste della magistratura: «Il <ref target="http://www.ilfattoquotidiano.it/2015/05/07/dossieraggi-e-segreto-caro-renzi-chi-ci-assicura-che-non-stiano-spiandoci-ancora/1659736/"> segreto di Stato lo</ref> ha apposto il</p>
    <p><hi rend="#b">presidente del Consiglio</hi>pro tempore, lo hanno confermato tutti i suoi successori ed afferisce alla</p>
    <p><hi rend="#b">sicurezza nazionale</hi>». Dunque, «ad ambiti estranei alla mia disponibilità».</p>
    <p><hi rend="#b">GENERALE ALL’ATTACCO</hi> Non ha peli sulla lingua il generale <hi rend="#b">Nicolò Pollari, l’ex capo del Servizio Informazioni e Sicurezza Militare (Sismi</hi>) chiamato a testimoniare di fronte alla magistratura di <hi rend="#b">Perugia</hi> intorno ai «cosiddetti <hi rend="#b">fatti di via Nazionale</hi>», una delle più oscure vicende italiane degli ultimi anni: il <hi rend="#b">dossieraggio</hi> sistematico a carico di magistrati, politici e giornalisti ritenuti ostili all’allora premier Silvio Berlusconi. <ref target="http://www.ilfattoquotidiano.it/2009/12/30/pollari-e-don-verze-le-carte-s/12694/">Negli appunti rinvenuti, i pm erano definiti “bracci armati” di un’area “sensibile” da controllare e “disarticolare” (leggi l’articolo di Marco Lillo)</ref>.</p>
    <p>Convocato dal magistrato, Pollari ha invocato il segreto di Stato depositando due documenti esplosivi: la <ref target="http://www.ilfattoquotidiano.it/2015/05/05/dossier-di-pompa-su-giornalisti-e-pm-gup-scrive-renzi-ce-ancora-segreto-di-stato/1651115/">lettera scrittagli da Giampiero Massol</ref>o, <hi rend="#b">direttore generale del Dipartimento Informazioni per la Sicurezza (Dis)</hi><hi rend="#b">della presidenza del Consiglio</hi> (è stato anche <ref target="http://www.sicurezzanazionale.gov.it/sisr.nsf/chi-siamo/organizzazione/dis/dis-il-direttore-generale/giampiero-massolo.html">capo di gabinetto di</ref><hi rend="#b">Gianfranco Fini</hi> al tempo in cui questi era ministro degli Esteri), l’<ref target="http://www.sicurezzanazionale.gov.it/sisr.nsf/chi-siamo/organizzazione.html">organo di coordinamento e controllo dei nostri servizi segreti</ref>; e una <hi rend="#b">memoria</hi> nella quale rivendica la limpidezza della propria condotta e quella del servizio spiegando anche genesi e paternità politica del segreto di Stato, voluto e imposto da palazzo Chigi sulla vicenda.</p>
    <p><hi rend="#b">CONFLITTO PERICOLOSO</hi> Per quanto riguarda la missiva di Massolo, si tratta della famosa<hi rend="#b"> lettera con il timbro “riservato”</hi> di cui <hi rend="#i">ilFattoquotidiano.it</hi> ha già parlato <hi rend="#b">(vedi sotto)</hi>. Il destinatario è naturalmente il «prof. Nicolò Pollari», oggi imputato insieme al suo collaboratore <hi rend="#b">Pio Pompa</hi>, l’uomo che gestiva l’attività di <hi rend="#b">dossieraggio nella sede Sismi di via Nazionale 230, a Roma</hi>. La cosa interessante è che nella sua lettera, scritta il 23 aprile, ossia 6 giorni prima dell’udienza al tribunale di Perugia, oltre a comunicare all’ex capo del Sismi «di aver informato il <hi rend="#b">Presidente del Consiglio dei Ministri e l’Autorità Delegata</hi>», ossia<hi rend="#b"> Matteo Renzi </hi>e il sottosegretario <hi rend="#b">Marco Minniti,</hi> della vicenda giudiziaria in corso e a ribadirgli che sull’affaire «è vigente il segreto di Stato, così come opposto e confermato nel procedimento penale dal Presidente del Consiglio pro tempore (nel 2012, ndr)», Massolo annuncia a Pollari un’altra clamorosa decisione maturata a <hi rend="#b">Palazzo Chigi</hi>: cioè che «è intendimento del Governo di proporre un <hi rend="#b">nuovo ricorso per conflitto di attribuzioni</hi> a tutela del segreto di Stato nei termini indicati nella suddetta conferma presidenziale».</p>
    <p>Insomma, una vera dichiarazione di guerra alla magistratura perugina, un atto duramente contestato da <hi rend="#b">Francesco Paola</hi>, <hi rend="#b">legale</hi> di cinque cittadini, quattro giornalisti e un ex magistrato, vittime del dossieraggio operato nella sede di via Nazionale: «Apporre in questa vicenda il segreto di Stato è incomprensibile, dato che riguarda attività manifestamente estranee ai compiti istituzionali dei servizi», afferma Paola: «Qui non si tratta di una vicenda internazionale delicatissima come quella di <hi rend="#b">Abu Omar</hi>, che coinvolge servizi esteri come la<hi rend="#b"> Cia</hi>. In questa storia si usa il segreto di Stato per nascondere un’<hi rend="#b">illecità attività di dossieraggio</hi> ai danni di magistrati e giornalisti».</p>
    <p><hi rend="#b">MEMORIA LUNGA</hi> Per quanto attiene la <hi rend="#b">memoria</hi>, si tratta invece di un documento di ben dieci pagine in cui, tra le altre cose, Pollari si lamenta addirittura per l’«apposizione» del segreto su un lungo elenco di <hi rend="#b">«specifiche circostanze»</hi>, che vanno dal funzionamento degli uffici di via Nazionale 230 (erano una sede operativa al Sismi o di soggetti italiani o stranieri? Da dove venivano i soldi destinati all’utilizzo di informatori come l’agente Betulla, ossia l’ex vicedirettore di Libero Renato Farina?) agli «eventuali accertamenti e indagini relativi alla cattura e/o all’omicidio di ostaggi italiani in Iraq». Da questo silenzio impostogli per <hi rend="#b">«dovere» di servizio</hi>, Pollari si dichiara addirittura danneggiato: «L’apposizione del segreto di Stato (…) non copre l’esistenza di alcun reato, né di alcuna violazione riferibili alla mia persona e al Sismi da me diretto», scrive il generale: «Mi inibisce però, in conformità alle leggi in vigore, di utilizzare le prove della mia innocenza». Rispondere alle domande dei giudici per difendersi, ossia violare il segreto, gli sarebbe impossibile: «L’eventuale violazione di tale ordine comporterebbe per me conseguenze in termini di <hi rend="#b">commissione di reati gravissimi</hi>».</p>
    <p><hi rend="#b">CARTA CANTA</hi> Questo dice il generale Pollari nella memoria consegnata alla magistratura umbra. A Perugia, d’altra parte il generale c’era già stato insieme a <hi rend="#b">Pompa</hi>, entrambi imputati nel 2012 e rinviati a giudizio per <hi rend="#b">peculato</hi>. Siccome in Italia non esiste il <hi rend="#b">reato di dossieraggio</hi>, infatti, i due erano stati accusati di aver usato soldi e risorse pubbliche per <hi rend="#b">«fini non istituzionali»</hi>. La confezione dei famosi <hi rend="#b">dossier</hi>, appunto. Pollari però anche il quella occasione aveva opposto ai giudici il segreto di Stato e la partita si era chiusa in fretta: già il 1° febbraio 2013 la gup <hi rend="#b">Carla Giangamboni</hi> dichiarava il «non luogo a procedere». La <hi rend="#b">Cassazione</hi> a novembre 2014 ha invece annullato il provvedimento facendo ripartire il processo. Ma il 23 aprile arriva la lettera di Massolo su carta intestata della Presidenza del Consiglio. E il 29, alla prima udienza, Pollari la fa mettere agli atti insieme alla memoria, invocando il segreto su una lunga serie di temi e di argomenti. Una decisione che il 4 maggio, come scritto da<hi rend="#i"> ilfattoquotidiano.it,</hi> spinge il gup <hi rend="#b">Andrea Claudiani</hi> a scrivere al presidente del Consiglio, <hi rend="#b">Matteo Renzi,</hi> per verificare «se sia confermata o meno l’esistenza del segreto di Stato» sui fatti elencati da Pollari nella sua memoria.</p>
    <p><hi rend="#b">MATTEO TOP SECRET </hi>Quella del segreto nella vicenda del dossieraggio è una <hi rend="#b">storia lunga</hi>. Comincia appena dopo la scoperta dell’ufficio riservato del Sismi in via Nazionale 230 avvenuta nel 2006 nel corso dell’indagine sul sequestro di <hi rend="#b">Abu Omar</hi> condotta dai magistrati <hi rend="#b">Armando Spataro e Nicola Piacent</hi>e. Il primo a porre il segreto di Stato su tutta la vicenda, dalla “extraordinary rendition” ai dossier di via Nazionale, è stato l’allora premier <hi rend="#b">Romano Prodi</hi>. Tutti i suoi successori hanno poi confermato il timbro del segreto: <hi rend="#b">Silvio Berlusconi, Mario Monti, Enrico Letta</hi>. Ora tocca a <hi rend="#b">Matteo Renzi</hi> e al suo governo. Il quale, come garantisce Massolo a Pollari, vuole «proporre un nuovo ricorso per conflitto di attribuzioni a tutela del segreto di Stato». Naturalmente tramite l’<hi rend="#b">avvocatura dello Stato</hi>, per evitare che questo processo continui, presentando un ricorso alla <hi rend="#b">Corte costituzional</hi>e con l’obiettivo di fare annullare la sentenza della Cassazione che aveva stabilito il “potersi procedere” a Perugia. Non solo per guadagnare tempo (la <hi rend="#b">prescrizione</hi>, a questo punto, si avvicina a grandi passi) ma per evitare che in aula qualcuno riesca ad ottenere risposte a domande in grado di fare un po’ di luce sulla vera attività del Sismi in via Nazionale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>