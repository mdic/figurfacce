<doc sitename="Il Fatto Quotidiano" title="Elezioni 2018, lo sport nelle urne: Forza Italia punta sui nomi, il Pd sui regali di Lotti. M5s raccoglie consensi nella base - Il Fatto Quotidiano" author="Lorenzo Vendemiale" date="2018-03-02" url="https://www.ilfattoquotidiano.it/2018/03/02/elezioni-2018-lo-sport-nelle-urne-forza-italia-punta-sui-nomi-il-pd-sui-regali-di-lotti-m5s-raccoglie-consensi-nella-base/4198416/" hostname="ilfattoquotidiano.it" description="C’è chi candida mezzo mondo del pallone, chi distribuisce finanziamenti a destra e a manca, chi cerca volti puliti per recuperare terreno. Se fosse una partita di calcio, Forza Italia partirebbe con un gol di vantaggio, visti gli agganci con tutte le Federazioni che contano. Il Partito Democratico gioca in contropiede: con gli ultimi due governi …" categories="Elezioni Politiche 2018" tags="Adriano Galliani;Claudio Lotito;Luca Lotti;Matteo Renzi;PD;Silvio Berlusconi" fingerprint="e3e4bc5c7b6d4b71">
  <main>
    <head rend="h1">Elezioni 2018, lo sport nelle urne: Forza Italia punta sui nomi, il Pd sui regali di Lotti. M5s raccoglie consensi nella base</head>
    <graphic src="https://st.ilfattoquotidiano.it/wp-content/uploads/2015/10/lotito-galliani-675.jpg"/>
    <p>C’è chi candida mezzo mondo del <hi rend="#b">pallone</hi>, chi distribuisce <hi rend="#b">finanziamenti</hi> a destra e a manca, chi cerca volti puliti per recuperare <hi rend="#b">terreno</hi>. Se fosse una partita di calcio, <hi rend="#b">Forza Italia</hi> partirebbe con un gol di <hi rend="#b">vantaggio</hi>, visti gli agganci con tutte le <hi rend="#b">Federazioni</hi> che contano. Il<hi rend="#b"> Partito Democratico</hi> gioca in contropiede: con gli ultimi due governi ha approvato un sacco di <hi rend="#b">finanziamenti</hi>, e poi ha l’appoggio del Coni di <hi rend="#b">Giovanni Malagò</hi>, che guarda con terrore all’ipotesi di un governo <hi rend="#b">M5s</hi>. Le larghe intese, probabilmente, non scontenterebbero nessuno, e servirebbero anche a dare il via libera ad una nuova <hi rend="#b">candidatura</hi> olimpica, stavolta per i Giochi invernali 2026 (con <hi rend="#b">Torino</hi> in prima fila, ma ci sarebbe di nuovo una sindaca “grillina” da convincere). Proprio il<hi rend="#b"> Movimento 5 stelle</hi> è il terzo incomodo: raccoglie sempre più consensi nella base e ha appena annunciato l’olimpionico<hi rend="#b"> Domenico Fioravanti</hi> come ministro in pectore di <hi rend="#b">Luigi Di Maio</hi>. Domenica 4 marzo si presenterà alle urne anche il mondo dello <hi rend="#b">sport</hi>: un esercito di <hi rend="#b">atleti</hi>, dirigenti o <hi rend="#b">semplici</hi><hi rend="#b">amatori</hi> da 10 milioni di voti che fanno gola proprio a tutti i <hi rend="#b">partiti</hi>, sempre più attenti a cosa accade sui campi da gioco o nei palazzi della <hi rend="#b">politica sportiva</hi>.</p>
    <p><hi rend="#b">LO SPORT IN LISTA: DA FORZA ITALIA AL M5S, QUANTI CANDIDATI</hi><lb/> La colpa o il merito – a seconda dei punti di vista – di questo rinnovato interesse è proprio di <hi rend="#b">Matteo Renzi</hi>: è stato lui a rimettere lo sport al centro dell’agenda del <hi rend="#b">Paese</hi>, puntando forte sulle <hi rend="#b">Olimpiadi di Roma 2024</hi> e sul ripristinato ministero dell’attivissimo <hi rend="#b">Luca Lotti</hi>. Ora è difficile tornare indietro e lo sport è entrato a gamba tesa nella <hi rend="#b">campagna</hi><hi rend="#b">elettorale</hi>. O viceversa. Basta guardare le liste. <hi rend="#b">Forza Italia</hi> può vantare tre dei più influenti uomini del calcio italiano del presente e del passato: <hi rend="#b">Adriano Galliani</hi>, storico amministratore delegato del Milan in predicato di una poltrona da ministro; <hi rend="#b">Claudio Lotito</hi>, il patron della Lazio che sta facendo il diavolo a quattro in questi ultimi giorni per assicurarsi l’elezione; <hi rend="#b">Cosimo Sibilia</hi>, che secondo i piani avrebbe dovuto diventare il capo della <hi rend="#b">FederCalcio</hi> e invece dovrà accontentarsi di continuare a guidare la potente Lega Dilettanti. Ma non è tutto perché ci sono anche il presidente della FederNuoto <hi rend="#b">Paolo Barelli</hi>, l’ex calciatore <hi rend="#b">Giuseppe Incocciati</hi> (molto amico di <hi rend="#b">Paolo Tajani</hi>, ormai investito da Berlusconi del ruolo di candidato premier) e la paralimpica <hi rend="#b">Giusy Versace</hi>, mentre la marciatrice <hi rend="#b">Elisa Rigaudo</hi> correrà con Noi con l’Italia. I 5 stelle rispondono con l’olimpionico <hi rend="#b">Domenico Fioravanti</hi>, ministro in pectore del governo Di Maio, il velista <hi rend="#b">Andrea Mura</hi> e l’ex judoka <hi rend="#b">Felice Mariani</hi> (ma anche<hi rend="#b"> Felice Caiata</hi>, il presidente del Potenza che però pare già fuori dal Movimento per i suoi precedenti giudiziari).</p>
    <p><hi rend="#b">IL PD VA SUL CONCRETO: TUTTI I REGALI DEL MINISTRO LOTTI</hi><lb/> Il Pd, invece, ha cambiato strategia: dopo essersi affidato in passato a <hi rend="#b">figurine</hi> di prestigio come <hi rend="#b">Josefa Idem</hi>, senza grandi risultati, ora l’ex premier ha deciso di andare più sul concreto. Gli ultimi due governi, sotto la regia di <hi rend="#b">Luca Lotti</hi>, hanno approvato tutta una serie di regalie al fine di conquistarsi il favore del mondo dello sport, ad ogni <hi rend="#b">livello</hi>. Il programma “Sport e periferie” per gli enti locali (a 3 giorni dal voto è arrivato il via libera automatico a tutti i progetti sotto i 300mila euro), i contributi per la <hi rend="#b">Ryder Cup</hi> di golf o i <hi rend="#b">Mondiali</hi> di sci di Cortina, senza dimenticare gli <hi rend="#b">sgravi</hi><hi rend="#b">fiscali</hi> sui pagamenti ai volontari o il regalone infilato nella finanziaria 2018 delle <hi rend="#b">società</hi><hi rend="#b">lucrative</hi> per chi vuole far soldi anche tra i dilettanti. Uno degli ultimi atti dell’esecutivo prima del voto è stato l’approvazione del decreto sui <hi rend="#b">diritti tv</hi> del calcio, con la riforma della vecchia “<hi rend="#b">Legge Melandri</hi>”: il ministro ha voluto mettere le mani sulla torta da un miliardo di euro, accontentando le <hi rend="#b">piccole</hi> ma senza penalizzare troppo la <hi rend="#b">Juventus</hi>.</p>
    <p>Ciascuno a suo modo, i <hi rend="#b">partiti</hi> provano a vincere la <hi rend="#b">partita elettorale</hi> tra gli sportivi, considerati a torto o a ragione decisivi per il risultato finale. Basti pensare che <hi rend="#b">Lotti</hi> voleva spostare tutti i <hi rend="#b">campionati</hi> per portare atleti e tifosi in massa ai seggi, come nel 2001, ma si è mosso tardi (i <hi rend="#b">calendari</hi> erano già fissati e i palazzetti prenotati) e alla fine non se n’è fatto nulla. Solo la <hi rend="#b">Lega Pro</hi> di <hi rend="#b">Gabriele Gravina</hi> (che guarda caso pure ha ricevuto qualche contributo nell’<hi rend="#b">ultima manovra</hi>) lo ha accontentato, anticipando i match al <hi rend="#b">sabato</hi>.</p>
    <p><hi rend="#b">FEDERAZIONI AL CENTRODESTRA, IL CONI CON I DEM. L’OPPOSIZIONE SPERA NEL MOVIMENTO</hi><lb/> In realtà non è difficile immaginare come voterà il<hi rend="#b"> mondo dello sport</hi>, o almeno come i suoi capi vorrebbero che votasse: basta guardare gli organigrammi delle <hi rend="#b">Federazioni</hi>, dove il centrodestra è molto ben rappresentato. Di Sibilia nel calcio si è già detto, come di Paolo Barelli, nemico giurato di <hi rend="#b">Malagò</hi> e padrone della <hi rend="#b">FederNuoto</hi>, in questo momento la Federazione più vincente dello sport italiano.<hi rend="#b"> Sabatino Aracu</hi>, presidente del pattinaggio a rotelle, è stato senatore di Forza Italia, come anche il grande capo del tiro a volo, <hi rend="#b">Luciano Rossi</hi> (poi passato tra gli alfaniani). E al <hi rend="#b">Foro Italico</hi> siedono sempre i due grandi vecchi <hi rend="#b">Franco Carraro</hi> e <hi rend="#b">Mario Pescante</hi>, che non sono stati ricandidati ma continuano a girare nell’orbita berlusconiana e a far sentire il loro parere pesante su ogni questione che conta. Mentre la Lega, anche grazie all’attivismo di <hi rend="#b">Giancarlo Giorgetti</hi>, uno dei fedelissimi di<hi rend="#b"> Matteo Salvini</hi>, è molto radicata in più di una disciplina (ad esempio nell’Aeroclub e nella <hi rend="#b">FederVolley</hi>, dove poteva contare sull’amicizia degli ex numeri uno <hi rend="#b">Giuseppe Leoni</hi> e <hi rend="#b">Carlo Magri</hi>).</p>
    <p>Il Pd non è da meno, avendo dalla sua parte il capo dei capi, Giovanni Malagò: il presidente del <hi rend="#b">Coni</hi> nel recente passato si è sbilanciato spesso a favore di <hi rend="#b">Renzi</hi> e dei suoi governi; per non farsi trovare impreparato ora ha riallacciato i contatti con <hi rend="#b">Gianni Letta</hi>, ma avrebbe vita difficile con un governo di centrodestra a trazione leghista, mentre un esecutivo 5 stelle gli farebbe proprio la guerra. Per questo per lui è importante che il Pd guadagni abbastanza voti da entrare in un prossimo governo di <hi rend="#b">larghe intese</hi>. E poi ci sono almeno un paio di discipline importanti a trazione dem: <hi rend="#b">Gianni Petrucci</hi>, storico presidente del basket, è stato anche sindaco di San Felice al Circeo col centrosinistra. Pure il ciclismo di <hi rend="#b">Renato Di Rocco</hi>, che in passato aveva fama di simpatia destrorse, sembra essersi avvicinato al renzismo: di recente la <hi rend="#b">Federazione</hi> ha aggiudicato l’appalto milionario di un velodromo a <hi rend="#b">Pessina</hi>, ex editore de<hi rend="#i"> L’Unità</hi>. Nella base, però, c’è ormai un malcontento sempre più diffuso: un sottobosco di dirigenti o semplici appassionati, che spera in un </p>
    <p><hi rend="#b">cambiamento</hi>e quindi guarda con fiducia al</p>
    <p><hi rend="#b">M5s</hi>, a volte avvicinandosi attivamente ad esso (il parlamentare</p>
    <p><hi rend="#b">Simone Valente</hi>e l’assessore romano</p>
    <p><hi rend="#b">Daniele Frongia</hi>hanno catalizzato con la loro attività una serie di contatti importanti, dal tennis all’atletica, dal</p>
    <p><hi rend="#b">baseball</hi>alle</p>
    <p><hi rend="#b">bocce</hi>).</p>
    <p><hi rend="#b">GLI ENTI DI PROMOZIONE SPORTIVA: ADDIO COLLATERALISMO, OGNUNO GIOCA PER SÉ</hi><lb/> Poi ci sono gli enti di <hi rend="#b">promozione</hi><hi rend="#b">sportiva</hi>, che rappresentano davvero un mondo parallelo rispetto al professionismo delle <hi rend="#b">Federazioni</hi>: anche qui numeri enormi (oltre 7 milioni di <hi rend="#b">praticanti</hi>, almeno quelli auto- dichiarati) ma poco tangibili e ancor meno <hi rend="#b">raggiungibili</hi>. Storicamente questi enti nascono tutti come <hi rend="#b">propaggini</hi> dei partiti, ai tempi del collateralismo della Prima Repubblica: c’era il <hi rend="#b">Csi</hi> della <hi rend="#b">Democrazia Cristiana</hi> e il Centro nazionale sportivo Fiamma dell’Msi, l’Unione italiana sport per tutti del <hi rend="#b">Partito Comunista</hi> e l’Associazione italiana cultura e sport di quello <hi rend="#b">socialista</hi>. Oggi quelle sigle resistono più o meno tutte, ma i <hi rend="#b">vecchi legami</hi> sono stati stravolti e quasi tutte giocano in ordine sparso: la <hi rend="#b">Uisp</hi>, ad esempio, ha sofferto la scissione interna al Pd, con l’ex presidente<hi rend="#b"> Filippo Fossati</hi> che si è candidato a Firenze con <hi rend="#b">Liberi e Uguali</hi>, mentre la nuova dirigenza è rimasta fedele al partito. In compenso il Csi che fu democristiano e oggi è molto vicina all’<hi rend="#b">Anif</hi> (l’associazione del fitness e delle palestre) ha molto apprezzato l’idea di <hi rend="#b">Lotti</hi> sulle società lucrative. L’Asi, associazione che ha ereditato la tradizione missina, è invece salita sul carro della <hi rend="#b">Lega</hi><hi rend="#b">Nord</hi> (il presidente<hi rend="#b"> Claudio Barbaro</hi> è in lista col Carroccio), mentre Fratelli d’Italia punta sull’<hi rend="#b">Opes</hi>. La partita, insomma, è davvero incerta.</p>
    <p><hi rend="#b">ATLETI DIFFICILE DA RAGGIUNGERE: SUL MERCATO “SOLO” 600MILA DIRIGENTI</hi><lb/> La speranza di far breccia nel cuore dei <hi rend="#b">tifosi</hi> e sfondare alla prossime <hi rend="#b">elezioni</hi>, però, probabilmente è destinata a rimanere tale. Chi conosce questo mondo e sa come funziona, spiega che il <hi rend="#b">collateralismo</hi> tra sport e politica è solo un’illusione: se mai è esistito, oggi non <hi rend="#b">funziona</hi> più. I grandi numeri dello sport (10 milioni e passa di <hi rend="#b">persone</hi>, che davvero sposterebbero gli equilibri), sono fra i <hi rend="#b">tesserati</hi>: ma un atleta o un semplice <hi rend="#b">amatore</hi> difficilmente sceglie un partito solo perché ha <hi rend="#b">candidato</hi> un campione del passato. Neanche se un presidente di <hi rend="#b">federazione</hi> dovesse dare un’indicazione di<hi rend="#b"> voto esplicita</hi>, e questa fosse accolta dalle varie società affiliate, gli sportivi la seguirebbero in blocco alle <hi rend="#b">urne</hi>. La catena dalla base al vertice della piramide è troppo lunga per non <hi rend="#b">spezzarsi</hi> prima. I giochi si fanno ad un livello più basso, e forse meno decisivo. I voti che si possono perdere o <hi rend="#b">conquistare</hi> sono soprattutto quelli dei dirigenti, più o meno importanti: gente che sale e scende dal grande <hi rend="#b">carrozzone</hi> dello sport italiano, disposta a cambiare idea per una consulenza, a barattare voti per posti di potere, piccole prebende o finanziamenti alle <hi rend="#b">manifestazioni</hi>. Ma siamo nell’ordine di centinaia di migliaia di preferenze (secondo l’ultimo censimento <hi rend="#b">Coni</hi> in Italia ci sono circa 600mila dirigenti, tra società e Federazioni), non di <hi rend="#b">milioni</hi>. Anche i partiti, in fondo, ne sono <hi rend="#b">consapevoli</hi>. “Valiamo numeri enormi ma elettoralmente alla fine contiamo poco”, spiega uno dei <hi rend="#b">massimi</hi><hi rend="#b">esponenti</hi> della <hi rend="#b">politica</hi><hi rend="#b">sportiva</hi> italiana. “Questa è la nostra forza e la nostra più grande <hi rend="#b">debolezza</hi>”. E forse anche la ragione per cui per cui il mondo dello <hi rend="#b">sport</hi>, dopo le grandi promesse in campagna elettorale, non ha mai avuto i <hi rend="#b">provvedimenti</hi> di cui aveva davvero bisogno, se non qualche grande evento o piccolo favore agli amici di turno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>