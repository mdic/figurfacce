<doc sitename="Il Fatto Quotidiano" title="Berlusconi, in vendita i cimeli del Cavaliere. Dagli autografi al cd con Apicella ecco quanto costa avere un &quot;pezzo&quot; di Silvio - Il Fatto Quotidiano" author="F Q" date="2023-08-04" url="https://www.ilfattoquotidiano.it/2023/08/04/berlusconi-in-vendita-i-cimeli-del-cavaliere-dagli-autografi-al-cd-con-apicella-ecco-quanto-costa-avere-un-pezzo-di-silvio/7251824/" hostname="ilfattoquotidiano.it" description="Autografi, bottiglie di vino, spillette e pure i cd: su eBay c’è ampia scelta in materia di cimeli di Silvio Berlusconi. A meno di due mesi dalla sua morte è possibile acquistare, dall’Italia ma anche dall’estero, “pezzi” del Cavaliere. Si va dagli autografi con prezzi che oscillano tra i 1100 e i 1150 euro, fino …" categories="Attualità" tags="Silvio Berlusconi" fingerprint="7b971b6b584fcaed">
  <main>
    <p><hi rend="#b">Autografi</hi>, bottiglie di vino, spillette e pure i <hi rend="#b">cd</hi>: su eBay c’è ampia scelta in materia di <hi rend="#b">cimeli di Silvio Berlusconi</hi>. A meno di due mesi dalla sua morte è possibile acquistare, dall’Italia ma anche dall’estero, “pezzi” del Cavaliere. Si va dagli autografi con prezzi che oscillano tra i <hi rend="#b">1100 e i 1150 euro</hi>, fino alle tessere di partito, spille da giacca e adesivi. Per gli amanti del genere è disponibile pure la <hi rend="#b">musicassetta con l’inno di Forza Italia</hi> (1800 euro che diventano 2500 per il formato in cd, ma spulciando bene tra le inserzioni, come riporta il <hi rend="#i">Corriere</hi>, si trova anche un'”offerta” a 500 euro).</p>
    <p>Che dire poi dei <hi rend="#b">vini</hi>? La bottiglia di Pinot Bianco “riserva speciale Silvio Berlusconi Terre Rosse Arcore”, del 2006, costa 1.500 euro, mentre una bottiglia di lambrusco, “Gran rosso del Presidente”, viene venduta a 490 euro. Meno caro il vino rosso “prodotto esclusivamente per il Cavaliere Silvio Berlusconi”, a 150 euro.</p>
    <p>Ma l’elenco dei gadget e cimeli è davvero lungo: ci sono persino un <hi rend="#b">invito ufficiale della Casa Bianca</hi> datato 2008 (855 euro), un <hi rend="#b">busto in bronzo</hi> dello stesso Berlusconi (2mila euro) e la maglia celebrativa dei 20 anni di presidenza del Milan (14mila euro).</p>
    <p>Tra le chicche si segnalano, infine, il <hi rend="#b">primo manifesto elettorale di Forza Italia</hi> (500 euro) e, immancabile, il <hi rend="#b">disco “Napoli nel cuore”</hi>, contenente le canzoni scritte dal Cavaliere e musicate e cantante da Mariano Apicella. Il prezzo? Questa volta bastano “solo” 149 euro per accaparrarselo in condizioni nuove. Un inserzionista napoletano, invece, lo vende usato a 900 euro.</p>
  </main>
  <comments/>
</doc>