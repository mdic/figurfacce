<doc sitename="Il Fatto Quotidiano" title="Crisi Ucraina, Silvio Berlusconi: &quot;Nato è irresponsabile con la Russia&quot; - Il Fatto Quotidiano" author="RQuotidiano" date="2014-09-07" url="http://www.ilfattoquotidiano.it/2014/09/07/crisi-ucraina-silvio-berlusconi-nato-e-irresponsabile-con-la-russia/1113073/" hostname="ilfattoquotidiano.it" description="Silvio Berlusconi si schiera in difesa della Russia e attacca la Nato nel giorno in cui è stato violato il cessate il fuoco siglato tra Kiev e ribelli. Per il leader di Forza Italia “a causa di una malaugurata carenza di leadership internazionale” si sta assumendo “un atteggiamento ridicolmente e irresponsabilmente sanzionatorio nei confronti della Federazione …" categories="Mondo" tags="Forza Italia;Russia;Silvio Berlusconi;Ucraina;Vladimir Putin" fingerprint="ef9f5331a905422f">
  <main>
    <head rend="h1">Crisi Ucraina, Silvio Berlusconi: “Nato è irresponsabile con la Russia”</head>
    <graphic src="https://st.ilfattoquotidiano.it/wp-content/uploads/2014/07/berlusconi-6403.jpg"/>
    <p><hi rend="#b">Silvio Berlusconi</hi> si schiera in difesa della Russia e attacca la Nato <ref target="http://www.ilfattoquotidiano.it/2014/09/07/ucraina-tregua-a-rischio-bombardamenti-a-mariupol-almeno-un-morto/1112985/">nel giorno in cui è stato violato il cessate il fuoco siglato tra Kiev e ribelli</ref>. Per il leader di Forza Italia “a causa di una malaugurata </p>
    <p><hi rend="#b">carenza</hi>di leadership internazionale” si sta assumendo “un atteggiamento ridicolmente e irresponsabilmente</p>
    <p><hi rend="#b">sanzionatorio</hi>nei confronti della Federazione Russa, che non può non difendere i cittadini ucraini di origine russa che considera come fratelli”.</p>
    <p>Le parole in favore della Russia di Vladimir Putin sono state pronunciate dall’ex presidente del Consiglio durante un collegamento telefonico al raduno dei giovani di Fi, a <hi rend="#b">Giovinazzo</hi> (Bari), dove è in corso l’ultima delle tre giornate di lavori. Il leader di Forza Italia è così intervenuto sulla crisi in Ucraina tra governo e ribelli filorussi sostenuti da Mosca.</p>
    <p>“Siamo in angoscia per la profonda crisi dell’economia che va di male in peggio – ha spiegato Berlusconi – e ancor più per la situazione internazionale e per le decisioni dei vertici occidentali, americani, la Nato, i vertici europei che, direi incredibilmente e irresponsabilmente, hanno cancellato e stanno cancellando il grande lavoro e i risultati che avevamo conseguito noi, nel 2002, con il trattato di <hi rend="#b">Pratica di Mare</hi>, mettendo fine a mezzo secolo di guerra fredda che ci aveva angosciati”.</p>
    <p>Ma quello di Berlusconi non è l’unico attacco alla Nato. Anche il segretario della Lega Nord <hi rend="#b">Matteo Salvini</hi>, a Cernobbio per il workshop Ambrosetti, ha dichiarato: “Mi sembra demenziale che la Nato, con tutto quello che sta succedendo in Medio Oriente, vada a rompere le palle al confine con la Russia”. “A meno che – ha aggiunto il leader del Carroccio – non ci siano interessi americani in ballo, che non mi interessano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>