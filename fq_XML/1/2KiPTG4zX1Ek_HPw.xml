<doc sitename="Il Fatto Quotidiano" title="Galan: &quot;Sul caso Ruby ho mentito ai giudici&quot;" author="F Q" date="2024-04-20" url="https://www.ilfattoquotidiano.it/2024/04/20/galan-al-processo-ruby-ho-testimoniato-il-falso-non-avevo-sentito-mubarak-e-berlusconi-parlare-della-ragazza/7520456/" hostname="ilfattoquotidiano.it" description="“Ero andato a testimoniare in Tribunale a Milano per lui sulla vicenda Ruby. Era successo che nel 2010, da ministro delle Politiche agricole, fossi presente a un incontro fra Berlusconi e il presidente egiziano Hosni Mubarak. Ero al loro tavolo. In sostanza ho dichiarato di aver sentito che parlavano di una certa Ruby, una cantante …" categories="Giustizia" tags="Giancarlo Galan;Processo Ruby;Silvio Berlusconi" fingerprint="edb9e12b2d0fc233">
  <main>
    <head rend="h1">Galan: “Al processo Ruby ho testimoniato il falso: non avevo sentito Mubarak e Berlusconi parlare della ragazza”</head>
    <graphic src="https://st.ilfattoquotidiano.it/wp-content/uploads/2023/02/22/med-1200x630-27-690x362.jpg"/>
    <p>“Ero andato a testimoniare in <hi rend="#b">Tribunale a Milano</hi> per lui sulla<hi rend="#b"> vicenda Ruby</hi>. Era successo che nel 2010, da <hi rend="#b">ministro delle Politiche agricole</hi>, fossi presente a un incontro fra Berlusconi e il presidente egiziano<hi rend="#b"> Hosni Mubarak</hi>. Ero al loro tavolo. In sostanza ho dichiarato di aver sentito che parlavano di una certa Ruby, una cantante egiziana. <hi rend="#b">Non era vero</hi>, non avevo sentito nulla”.</p>
    <p>L’ex governatore del Veneto caduto per<hi rend="#b"> l’inchiesta sul Mose</hi>, Giancarlo Galan, ha così rivelato, nel corso di un’intervista al <hi rend="#i">Corriere della Sera</hi>, di aver <hi rend="#b">testimoniato il falso</hi> al processo Ruby nel 2012. Perché? “Perché era Berlusconi, l’uomo che mi aveva cambiato la vita, che mi aveva reso felice facendomi <hi rend="#b">guadagnare una barca di soldi</hi> nell’ambiente più bello del mondo. Perché per me lui era una persona eccezionale. Non provo rancore nei suoi confronti”.</p>
    <p>Il “doge” parla di rancore in riferimento al fatto di essere stato abbandonato anche da Berlusconi, nonostante il “gran bel favore” del processo Ruby. “Quando sono stato arrestato ha dato a mia moglie <hi rend="#b">100mila euro</hi>, ufficiali eh, donazione – racconta ancora al Corsera -. Dopo alcuni mesi gliene ha dati altri 100mila. Poi più nulla, neanche una telefonata”. Tutta colpa dell’allora cerchio magico dell’ex premier, secondo Galan: “Mi hanno prima blandito con questi soldi, poi mi hanno fatto credere che, se non avessi parlato, avrei fatto comunque la bella vita – sostiene -. <hi rend="#b">L’avvocato Ghedini</hi>, che da me non ha voluto un euro, mi ha fortemente consigliato prima di avvalermi della facoltà di non rispondere e poi di patteggiare. E, una volta patteggiato, quando non ero più un pericolo per nessuno, tanti saluti. Capito? Ho fatto il<hi rend="#b"> capro espiatorio</hi>. Se potessi tornare indietro col cavolo che patteggerei”.</p>
    <p>Fatto sta che a distanza di anni i conti sul Mose ancora non tornano e non si sa dove sia finito quasi<hi rend="#b"> 1 miliardo di euro</hi>. Quanto a Berlusconi, Galan non è andato neanche al funerale: “Mi sono detto: se non aveva voglia di vedermi da vivo perché avrebbe voluto vedermi da morto?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>