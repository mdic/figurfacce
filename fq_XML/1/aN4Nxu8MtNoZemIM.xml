<doc sitename="Il Fatto Quotidiano" title="Monza calcio, Galliani sull'acquisto del club con Berlusconi: &quot;Siamo come CR7. Ci sentiamo come Ulisse che torna a Itaca&quot; - Il Fatto Quotidiano" author="F Q" date="2018-09-08" url="https://www.ilfattoquotidiano.it/2018/09/08/monza-calcio-galliani-sullacquisto-del-club-con-berlusconi-siamo-come-cr7-ci-sentiamo-come-ulisse-che-torna-a-itaca/4612432/" hostname="ilfattoquotidiano.it" description="Berlusconi e Galliani come Cristiano Ronaldo. L’accostamento arriva dallo stesso ex ad del Milan e senatore di Forza Italia, che in un’intervista al Corriere della Sera parla della possibile acquisizione del 70% del Monza Calcio da parte dell’ex storico duo dirigenziale del club rossonero. “Sa cosa mi hanno detto? Il potenziale arrivo di Silvio e Adriano in Serie …" categories="Calcio" tags="Adriano Galliani;Silvio Berlusconi" fingerprint="2ce4305ff9028421">
  <main>
    <head rend="h1">Monza calcio, Galliani sull’acquisto del club con Berlusconi: “Siamo come CR7. Ci sentiamo come Ulisse che torna a Itaca”</head>
    <graphic src="https://st.ilfattoquotidiano.it/wp-content/uploads/2018/09/08/LP_6552482-3.jpg"/>
    <p>Berlusconi e Galliani come <hi rend="#b">Cristiano Ronaldo</hi>. L’accostamento arriva dallo stesso ex <hi rend="#b">ad</hi> del <hi rend="#b">Milan</hi> e senatore di <hi rend="#b">Forza Italia</hi>, che in un’intervista al <hi rend="#i">Corriere della Sera </hi>parla della possibile <ref target="https://www.ilfattoquotidiano.it/2018/09/06/monza-calcio-berlusconi-vicinissimo-al-club-obiettivo-la-prima-volta-in-serie-a/4608000/">acquisizione del 70% del Monza Calcio da parte dell’ex storico duo dirigenziale del club rossonero</ref>. “Sa cosa mi hanno detto? Il potenziale arrivo di </p>
    <p><hi rend="#b">Silvio e Adriano</hi>in Serie C sta causando lo stesso</p>
    <p><hi rend="#b">terremoto</hi>che CR7 ha portato in Serie A – ha detto Galliani – C’è un</p>
    <p><hi rend="#b">universo</hi>calcistico in fermento. Ho ricevuto decine e decine di</p>
    <p><hi rend="#b">chiamate</hi>da parte di giocatori svincolati,</p>
    <p><hi rend="#b">procuratori</hi>interessati a piazzare i propri assistiti e</p>
    <p><hi rend="#b">dirigenti</hi>incuriositi”.</p>
    <p>E la scelta del Monza, assicura Galliani, è tutt’altro che che casuale: “Sia io che Silvio abbiamo <hi rend="#b">declinato</hi> molte offerte negli ultimi mesi. Il presidente abita a due passi dal <hi rend="#b">Brianteo</hi> (lo stadio di Monza, <hi rend="#i">nda</hi>), io in quella città sono nato, cresciuto e ho iniziato la mia <hi rend="#b">carriera</hi> dirigenziale. Ci sentiamo veramente come Ulisse che torna a <hi rend="#b">Itaca</hi>“.</p>
    <p>Galliani, infatti, è stato dal 1984 al 1986 direttore sportivo e <hi rend="#b">vicepresidente</hi> della società brianzola. Per poi passare al Milan, su chiamata di Berlusconi, e portarlo in trent’anni di gestione ad essere uno dei<hi rend="#b"> club più titolati al mondo</hi>, <ref target="https://www.ilfattoquotidiano.it/2017/04/13/milan-ai-cinesi-a-fininvest-520-milioni-dopo-8-mesi-di-viaggio-da-pechino-alle-isole-vergini-fino-al-lussemburgo/3521332/">prima di cederlo dopo mesi di trattative al misterioso uomo d’affari cinese Yonghong Li per quasi 700 milioni di euro in buona parte finanziati</ref> dal </p>
    <p><hi rend="#b">fondo Elliott</hi>,</p>
    <p><ref target="https://www.ilfattoquotidiano.it/2018/06/22/milan-yonghong-li-non-versa-32-milioni-di-aumento-di-capitale-tocchera-a-elliott/4445174/">subentrato allo stesso Li dopo neanche un anno di gestione</ref>.</p>
    <p>“Nessuno si è chiesto perché la <hi rend="#b">poltrona</hi> di ad sia stata data proprio a me? Non per diritto divino, ma per <hi rend="#b">curriculum.</hi> Grazie al Monza”. Che, dice ancora il senatore di Forza Italia, “è <hi rend="#b">l’unica</hi> squadra che potevamo rilevare senza cancellare il rapporto unico con il Milan”. Galliani si spinge fino a tracciare le linee del club che sarà: “Vogliamo una squadra composta da giocatori tesserabili per le nazionali italiane. La filosofia del presidente, condivisa dagli attuali proprietari, è rendere il club <hi rend="#b">serbatoio</hi> per le varie rappresentative dall’<hi rend="#b">Under 15</hi> in su”.</p>
    <p>La trattativa, stando ai rumors, potrebbe concludersi entro la fine di <hi rend="#b">settembre.</hi> Silvio Berlusconi, se vorrà, avrà la carica di <hi rend="#b">presidente onorario</hi>, mentre Galliani sarà l’amministratore delegato. L’attuale patron <hi rend="#b">Nicola Colombo</hi> terrà per sè il <hi rend="#b">30% delle azioni</hi> e, probabilmente, anche il ruolo di presidente. L’obiettivo è dichiarato: portare i biancorossi in <hi rend="#b">serie A</hi>, per la prima volta in 106 anni di storia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>