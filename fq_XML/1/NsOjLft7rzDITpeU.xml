<doc sitename="Il Fatto Quotidiano" title="Pd e Forza Italia insieme alle elezioni? In Lomellina e Oltrepò Pavese prove di alleanza &quot;per il bene del territorio&quot; - Il Fatto Quotidiano" author="Fabio Abati" date="2017-03-14" url="http://www.ilfattoquotidiano.it/2017/03/14/pd-e-forza-italia-insieme-alle-elezioni-in-lomellina-e-oltrepo-pavese-prove-di-alleanza-per-il-bene-del-territorio/3448546/" hostname="ilfattoquotidiano.it" description="A Mortara, provincia di Pavia, nel 1993 fu eletto il primo sindaco leghista d’Italia. Fu quel primato a farla considerare da allora una sorta di laboratorio politico. Vocazione che oggi sembra confermata: a Mortara, infatti, è in procinto di presentarsi alle urne, per il rinnovo del consiglio comunale, una lista civica che esprimerà l’anomala alleanza …" categories="Politica" tags="Forza Italia;Matteo Renzi;PD;Silvio Berlusconi" fingerprint="38e5627a7925a3c1">
  <main>
    <head rend="h1">Pd e Forza Italia insieme alle elezioni? In Lomellina e Oltrepò Pavese prove di alleanza “per il bene del territorio”</head>
    <graphic src="https://st.ilfattoquotidiano.it/wp-content/uploads/2015/09/renzi-berlusconi.jpg"/>
    <p>A <hi rend="#b">Mortara</hi>, provincia di Pavia, nel 1993 fu eletto il primo<hi rend="#b"> sindaco leghista</hi> d’Italia. Fu quel primato a farla considerare da allora una sorta di <hi rend="#b">laboratorio politico</hi>. Vocazione che oggi sembra confermata: a Mortara, infatti, è in procinto di presentarsi alle urne, per il rinnovo del<hi rend="#b"> consiglio comunale</hi>, una lista civica che esprimerà l’anomala alleanza tra Pd e pezzi di<hi rend="#b"> Forza Italia</hi>. Ma è tutta la <hi rend="#b">Lomellina</hi>, da questo punto di vista, a proporsi come apripista. Oltre a Mortara – 15 mila abitanti circa – stessi movimenti sono in atto a <hi rend="#b">Gambolò</hi>, centro non distante e dove le battaglie intestine al Pd hanno portato a fine 2016 al commissariamento della locale sezione dei <hi rend="#b">democratici</hi>. Un anno prima il partito s’era infatti spaccato di fronte alle dimissioni dalla giunta del segretario cittadino <hi rend="#b">Antimo Di Matteo</hi> e di altri due esponenti Pd, che avevano fatto cadere il sindaco del centro sinistra <hi rend="#b">Claudio Galimberti</hi>.</p>
    <p>L’ex senatore ed ex presidente della Provincia di Pavia, <hi rend="#b">Daniele Bosone</hi>, che attualmente è tornato alla sua professione di medico senza però mollare il Pd e la sua<hi rend="#b"> fede renziana</hi>, conferma simili movimenti. “A Mortara il percorso è già partito a Gambolò si stanno facendo dei <hi rend="#b">tentativi</hi>” esordisce Bosone, che di seguito aggiunge: “Faccio però notare che trattasi di <hi rend="#b">movimenti</hi> molto territoriali, legati cioè alle<hi rend="#b"> esigenze amministrative</hi> di una precisa comunità che prende scelte dipendenti solo ed esclusivamente dal buongoverno locale. Detto questo, non si può negare, che stiamo attraversando un momento molto ‘fluido’ della <hi rend="#b">politica</hi> che lascia spazio a certe sperimentazioni”. Bosone non sembra per nulla stupito. Del resto già nelle ultime<hi rend="#b"> elezioni amministrative</hi> di secondo livello, che si erano svolte per eleggere il presidente della cosiddetta <hi rend="#b">Area vasta pavese</hi>, la nuova entità provinciale fuoriuscita dalla<hi rend="#b"> riforma Del Rio</hi>, il candidato prescelto fu <hi rend="#b">Vittorio Poma</hi>, votato dai sindaci del Pd anche se si tratta di un ex esponente di <hi rend="#b">Forza Italia</hi> (poi fuoriuscito).</p>
    <p>L’ex senatore ricorda anche che sul <hi rend="#b">territorio</hi> la sua compagine ha sempre lavorato su quei pezzi di<hi rend="#b"> Forza Italia</hi> che dimostravano titubanza a seguire le direttive dei vertici e che viceversa avrebbero risposto positivamente a prospettive di <hi rend="#b">alleanza</hi>. E a Mortara sembra essere andata proprio così, con da una parte due uomini dell’attuale minoranza in consiglio comunale, <hi rend="#b">Fabrio Giannelli</hi> vicino a Forza Italia e<hi rend="#b"> Marco Barbieri</hi> eletto in una lista appoggiata dal Pd, a tirare le fila della futura alleanza elettorale e dall’altra forzisti “fedeli alla linea” che gridano allo <hi rend="#b">scandalo</hi>. Barbieri, giovane direttore di banca ed esodi politici in Futuro e Libertà di <hi rend="#b">Gianfranco Fini</hi>, potrebbe essere addirittura il candidato della coalizione; contro la quale però interviene <hi rend="#b">Paola Savini</hi>, sempre Forza Italia, che commenta: “Fosse stato ancora in vita il Faraone (<hi rend="#b">Giancarlo Abelli</hi>, morto nel gennaio 2016 e storico coordinatore pavese per Forza Italia, vicinissimo a <hi rend="#b">Formigoni</hi> quando il Celeste era pappa e ciccia con <hi rend="#b">Berlusconi</hi>, ndr) certe proposte non avrebbero neanche avuto il coraggio di farle”. “Come la spiegheremo ai nostri <hi rend="#b">elettori</hi>” continua la Savini che poi conclude: “Sto valutando se scrivere alla nostra coordinatrice regionale <hi rend="#b">Maria Stella Gelmini</hi> e capire lei cosa ne pensa. Spero tutto il male possibile, ma non so”.</p>
    <p>Non solo Lomellina. A <hi rend="#b">Rivanazzano Terme</hi>, nell’Oltrepò, il Pd è probabile che appoggi la candidatura a sindaco di <hi rend="#b">Marco Poggi</hi>, attuale assessore al Turismo di una giunta espressione di una lista civica ma vicina al centro destra; “sono tutte valutazioni che le nostre <hi rend="#b">sezioni</hi><hi rend="#b">periferiche</hi> stanno facendo in assoluta autonomia e mosse solo da esigenze e bisogni territoriali” precisa <hi rend="#b">Alberto Lasagna</hi>, segretario provinciale per Pavia del <hi rend="#b">Partito democratico</hi> e guida, caso vuole, dei democratici di <hi rend="#b">Mortara</hi>. “Io sono un renziano della prima ora – continua – e se devo riconoscere all’attuale guida del Partito un merito, è quello di aver messo in <hi rend="#b">discussione</hi> categorie politiche oramai datate. ‘Centro’, ‘destra’ e ‘sinistra’ hanno oramai fatto il loro tempo, soprattutto di fronte a pericoli quali la cosiddetta ultra-democrazia alla <hi rend="#b">Trump</hi> e il populismo imperante, ai quali bisogna porre un argine. Ma vorrei sottolineare di nuovo – termina Lasagna – che quelle in atto nella mia <hi rend="#b">provincia</hi> sono ‘costituenti territoriali’ che nulla hanno a che vedere col <hi rend="#b">nazionale</hi>, ma solo con problematiche locali che meritano soluzioni efficaci che possono arrivare solo da <hi rend="#b">coalizioni</hi> ampie e condivise”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>