<doc sitename="Il Fatto Quotidiano" title="Trattativa Stato-mafia, depositate le motivazioni della sentenza: provvedimento lungo più di 5mila pagine - Il Fatto Quotidiano" author="Giuseppe Pipitone" date="2018-07-19" url="https://www.ilfattoquotidiano.it/2018/07/19/trattativa-stato-mafia-depositate-le-motivazioni-della-sentenza-provvedimento-lungo-piu-di-5mila-pagine/4502623/" hostname="ilfattoquotidiano.it" description="Nel giorno del ventiseiesimo anniversario della strage di via d’Amelio la corte d’Assise d Palermo ha depositato le motivazioni della sentenza del processo sulla Trattativa tra pezzi delle Istituzioni e i boss. Il provvedimento è di oltre cinquemila pagine ed è stato depositato in tempi record: 90 giorni esatti dal verdetto, cioè esattamente il tempo …" categories="Cosa Nostra" tags="Bernardo Provenzano;Giuseppe De Donno;Leoluca Bagarella;Mafia;Marcello DellUtri;Mario Mori;Massimo Ciancimino;Silvio Berlusconi;Totò Riina;Trattativa Stato-Mafia" fingerprint="b18775e1f062dcb5">
  <main>
    <head rend="h1">Trattativa Stato-mafia, depositate le motivazioni della sentenza: provvedimento lungo più di 5mila pagine</head>
    <graphic src="https://st.ilfattoquotidiano.it/wp-content/uploads/2018/01/25/aulabunker.jpg"/>
    <p>Nel giorno del ventiseiesimo anniversario della strage di<hi rend="#b"> via d’Amelio</hi> la <hi rend="#b">corte d’Assise d Palermo</hi> ha depositato le motivazioni della sentenza del processo sulla <hi rend="#b">Trattativa</hi> tra pezzi delle Istituzioni e i boss. Il provvedimento è di oltre cinquemila pagine ed è stato depositato in tempi record: 90 giorni esatti dal verdetto, cioè esattamente il tempo che si erano dati i giudici per stilare le motivazioni nel dispositivo. Accade molto raramente che le motivazioni di una sentenza vengano depositate nei tempi stabiliti, soprattutto per un processo complesso come quello sulla <hi rend="#b">Trattativa</hi>. Il dibattimento è durato quasi cinque anni con più di duecento udienze e il verdetto è stato emesso dopo cinque giorni di camera di consiglio</p>
    <p><ref target="https://www.ilfattoquotidiano.it/2018/04/20/trattativa-stato-mafia-la-sentenza-mori-e-dellutri-condannati-a-12-anni/4305623/">Il 20 aprile scorso erano state nove le sentenze emesse nell’aula bunker del carcere Pagliarelli di Palermo</ref>: i giudici presieduti da <hi rend="#b">Alfredo Montalto</hi> avevano condannato a dodici anni di carcere gli ex carabinieri del Ros <hi rend="#b">Mario Mori</hi> e <hi rend="#b">Antonio Subranni</hi>. Stessa pena per l’ex senatore<hi rend="#b"> Marcello Dell’Utri</hi> e <hi rend="#b">Antonino</hi><hi rend="#b">Cinà</hi>, medico fedelissimo di <hi rend="#b">Totò Riina. </hi>Otto gli anni di detenzione erano strati inflitti all’ex capitano dei carabinieri <hi rend="#b">Giuseppe De Donno</hi>, ventotto quelli per il boss <hi rend="#b">Leoluca Bagarella</hi>. Prescritte, come chiesto dai pm <hi rend="#b">Nino Di Matteo</hi>, <hi rend="#b">Vittorio Teresi</hi>, <hi rend="#b">Roberto Tartaglia</hi> e <hi rend="#b">Francesco Del Bene</hi>, le accuse nei confronti del pentito <hi rend="#b">Giovanni Brusca,</hi> il boia della strage di <hi rend="#b">Capaci</hi>. Assolto dall’accusa di <hi rend="#b">falsa testimonianza</hi> perché il fatto non sussiste l’ex ministro della Dc <hi rend="#b">Nicola Mancino</hi>. <hi rend="#b">Massimo Ciancimino</hi>, invece,<hi rend="#b"/>è stato condannato a otto anni per <hi rend="#b">calunnia</hi> nei confronti dell’ex capo della Polizia <hi rend="#b">Gianni de Gennaro</hi>.</p>
    <p>A livello storico il processo ripercorre la fine della <hi rend="#b">Prima Repubblica</hi>, riscrive la <hi rend="#b">nascita</hi> della <hi rend="#b">Seconda</hi> ed è arrivato a sentenza proprio subito dopo le elezioni che – secondo alcuni osservatori – hanno visto nascere la <hi rend="#b">Terza</hi>. Ed è lì, in quelle cinquemila pagine di provvedimento che si spiega come e perché Cosa nostra arrivò a sedersi allo stesso tavolo dello Stato.</p>
    <p><hi rend="#b">Twitter</hi>: <ref target="https://twitter.com/pipitone87">@pipitone87</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>