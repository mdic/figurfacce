<doc sitename="Il Fatto Quotidiano" title="Pedemontana Veneta, la Corte dei Conti fotografa l'incompiuta: fare chiarezza su costi, tempi e opere secondarie - Il Fatto Quotidiano" author="Giuseppe Pietrobelli" date="2018-10-13" url="https://www.ilfattoquotidiano.it/2018/10/13/pedemontana-veneta-la-corte-dei-conti-fotografa-lincompiuta-fare-chiarezza-su-costi-tempi-e-opere-secondarie/4688301/" hostname="ilfattoquotidiano.it" description="Più che una richiesta di chiarimenti, è un ultimatum. Ultimo avviso agli amministratori regionali che stanno tentando di realizzare la Pedemontana Veneta, collegamento autostradale di 95 chilometri attraverso le province di Vicenza e Treviso, l’opera cantierata più grande in Italia. La spesa è lievitata continuamente nel tempo ed attualmente è di circa 3 miliardi di …" categories="Cronaca" tags="Corte dei Conti;Giancarlo Galan;Luca Zaia;Pedemontana Veneta;Silvio Berlusconi" fingerprint="6f8d15d8795e6933">
  <main>
    <head rend="h1">Pedemontana Veneta, la Corte dei Conti fotografa l’incompiuta: fare chiarezza su costi, tempi e opere secondarie</head>
    <graphic src="https://st.ilfattoquotidiano.it/wp-content/uploads/2018/10/12/pedemontana-veneta-1300.jpg"/>
    <p>Più che una richiesta di <hi rend="#b">chiarimenti</hi>, è un <hi rend="#b">ultimatum</hi>. Ultimo avviso agli <hi rend="#b">amministratori regionali</hi> che stanno tentando di realizzare la <hi rend="#b">Pedemontana Veneta</hi>, collegamento autostradale di 95 chilometri attraverso le province di <hi rend="#b">Vicenza</hi> e <hi rend="#b">Treviso</hi>, l’opera cantierata più grande in <hi rend="#b">Italia</hi>. La spesa è lievitata continuamente nel tempo ed attualmente è di circa <hi rend="#b">3 miliardi di euro</hi>, con la<hi rend="#b"> Regione Veneto</hi> che ha erogato un contributo straordinario di 300 milioni di euro alla concessionaria privata, il <hi rend="#b">Consorzio torinese Sis</hi> dei fratelli <hi rend="#b">Dogliani</hi>. Nel 2017 la Regione è così subentrata al <hi rend="#b">Sis</hi> nella riscossione dei pedaggi, assumendosi i rischi d’impresa legati ai flussi di traffico. E siccome a Sis è stato garantito un<hi rend="#b"> canone annuale</hi> di 153 milioni di euro, a regime si arriverà a un costo-monstre di 13 miliardi di euro, più di 100 milioni di euro al <hi rend="#b">chilometro.</hi></p>
    <p>Tutto questo alla<hi rend="#b"> Corte dei Conti</hi> non piace. La Pedemontana Veneta è opera strategica della giunta di <hi rend="#b">Luca Zaia</hi>, ma è anche un’incompiuta (dovrà collegare la A4 Milano-Venezia alla A27 Venezia-Belluno) ereditata dalla giunta di <hi rend="#b">Giancarlo Galan</hi> che nel 2009 ottenne da <hi rend="#b">Berlusconi</hi> la dichiarazione di stato di emergenza per realizzarla. Il documento della Sezione centrale di controllo sulla gestione delle amministrazioni dello Stato, firmato dal magistrato <hi rend="#b">Anfio Mezzera</hi> è partito da Roma pochi giorni fa. Un vero atto d’accusa per un <hi rend="#b">cantiere</hi><hi rend="#b">aperto</hi> che rischia di far ingoiare fiumi di denaro alle <hi rend="#b">finanze</hi><hi rend="#b">pubbliche</hi> e far pagare un conto salato ai <hi rend="#b">contribuenti</hi> veneti. La Corte ritiene di non aver ricevuto <hi rend="#b">spiegazioni</hi><hi rend="#b">sufficienti</hi> dopo la discesa in campo della Regione Veneto e dopo un documento inviato lo scorso marzo non solo a <hi rend="#b">Venezia</hi>, ma anche ai ministeri competenti, al commissario straordinario della <hi rend="#b">Pedemontana</hi>, al Consorzio Sis, alla srl Superstrada Pedemontana e (per conoscenza) ai 38 Comuni vicentini e trevigiani interessato all’attraversamento, a <hi rend="#b">Italia Nostra</hi> e al <hi rend="#b">Codacons</hi><hi rend="#b">Veneto</hi>, questi ultimi collettori della protesta di decine di comitati.</p>
    <p>La Corte dei Conti scrive: “L’attività di <hi rend="#b">controllo</hi> sullo stato di realizzazione ha rilevato numerose <hi rend="#b">criticità</hi>”. L’elenco è imponente: Si va dalla “estrema lentezza nella <hi rend="#b">progressione</hi> dell’opera” alle “incongruenze derivanti dalla presenza di una <hi rend="#b">struttura</hi><hi rend="#b">commissariale</hi> che si è sovrapposta agli organi ordinariamente competenti, con ulteriore aggravio di costi”. Ma ci sono anche le “<hi rend="#b">carenze</hi><hi rend="#b">progettuali</hi>, la presenza di ambigue clausole della <hi rend="#b">convenzione</hi>, ritardi nella <hi rend="#b">liquidazione</hi> degli espropri, clausole contrattuali particolarmente favorevoli per il <hi rend="#b">concessionario</hi>, rilevanti problematiche di ordine ambientale…”. Come non bastasse, anche “l’aumento del costo complessivo a totale carico della <hi rend="#b">finanza pubblica</hi>”. Denuncia l’incertezza realizzativa “contraria a un’efficiente programmazione e in contrasto con il canone di buon andamento dell’<hi rend="#b">agire amministrativo</hi>”. E il legame pubblico-privato “ha reso, per lungo periodo, precaria ed incerta la <hi rend="#b">fattibilità</hi> dell’opera stessa”. Quando ai privati mancavano i soldi per continuare i lavori, infatti, “il<hi rend="#b"> closing finanziario</hi> è stato reso possibile solo con il <hi rend="#b">decisivo</hi> intervento di organismi pubblici (Regione Veneto, ndr), attraverso un nuovo assetto della <hi rend="#b">concessione</hi> e un nuovo piano economico-finanziario”. Ma facendo così, la la Regione Veneto, per sua stessa <hi rend="#b">ammissione</hi>, si è assunta il rischio sull’eventuale mancato raggiungimento dei <hi rend="#b">livelli</hi> di traffico previsti.</p>
    <p>Sono quattro le <hi rend="#b">contestazioni</hi> che puntano soprattutto sulla Regione Veneto. In primo luogo, “le modifiche del <hi rend="#b">rapporto concessorio</hi> appaiono problematiche in relazione alle regole europee sulla <hi rend="#b">concorrenza</hi>” e quindi i giudici vogliono conoscere quali ricorsi siano pendenti con gli altri <hi rend="#b">interessati</hi> all’affidamento dell’opera. Il secondo è un punto dolente: “A fronte di un costo dell’opera che, attualmente, è previsto<hi rend="#b"> inferiore a 3 miliardi</hi>, con il nuovo assetto convenzionale la Regione Veneto dichiara che l’esborso nei confronti del privato sarà pari a oltre 12 miliardi”. La Corte vuole sapere quali iniziative saranno prese nei confronti di chi è <hi rend="#b">responsabile</hi> “di tale ingentissimo <hi rend="#b">aggravio</hi><hi rend="#b">economico</hi> a carico delle finanze pubbliche”. Il terzo punto è un ‘<hi rend="#b">buco nero</hi>‘ e riguarda le opere viarie di collegamento, per le quali non ci sarebbe <hi rend="#b">disponibilità</hi> di fondi. L’ultima richiesta chiede conto dell’attività di controllo sui <hi rend="#b">lavori in corso</hi>, cominciata solo di recente mentre il <hi rend="#b">territorio</hi> veneto è diventato una specie di <hi rend="#b">gruviera</hi>, con cantieri ovunque. La Regione al momento risponde con un <hi rend="#b">comunicato</hi><hi rend="#b">stampa</hi> che spiega come l’unico ricorso al Tar è quello della cordata <hi rend="#b">Salini-Impregilo</hi>, l’originario promotore dell’intervento, e che l’attività di controllo sull’avanzamento è della <hi rend="#b">Regione</hi> stessa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>