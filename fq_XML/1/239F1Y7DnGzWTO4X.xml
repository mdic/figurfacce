<doc sitename="Il Fatto Quotidiano" title="Ruby, Berlusconi ancora positivo: rinvio del processo a Milano. La difesa chiede slittamento anche a Siena - Il Fatto Quotidiano" author="F Q" date="2020-09-28" url="https://www.ilfattoquotidiano.it/2020/09/28/ruby-berlusconi-ancora-positivo-rinvio-del-processo-a-milano-la-difesa-chiede-slittamento-anche-a-siena/5946859/" hostname="ilfattoquotidiano.it" description="Silvio Berlusconi è ancora positivo al coronavirus e per motivi motivi di salute è stata accolta a Milano la richiesta di legittimo impedimento presentate dalla difesa. Su decisione dei giudici della VII sezione penale l’udienza nel capoluogo lombardo è slittata al prossimo 19 ottobre. I legali dell’ex premier hanno chiesto anche il rinvio al Tribunale …" categories="Giustizia" tags="Caso Ruby;Coronavirus;Processo Ruby;Ruby;Silvio Berlusconi" fingerprint="3abec4613b6bb139">
  <main>
    <head rend="h1">Ruby, Berlusconi ancora positivo: rinvio del processo a Milano. La difesa chiede slittamento anche a Siena</head>
    <graphic src="https://st.ilfattoquotidiano.it/wp-content/uploads/2020/09/14/Silvio-Berlusconi-690x362.jpg"/>
    <p><hi rend="#b">Silvio Berlusconi</hi> è ancora positivo al coronavirus e per motivi motivi di salute è stata accolta a Milano la richiesta di <hi rend="#b">legittimo impedimento</hi> presentate dalla difesa. Su decisione dei giudici della VII sezione penale l’udienza nel capoluogo lombardo è slittata al prossimo 19 ottobre. I legali dell’ex premier hanno chiesto anche il rinvio al Tribunale di Siena dell’udienza del 1 ottobre. Per quella data era prevista la sentenza.</p>
    <p><hi rend="#b">Milano</hi> – L’istanza di legittimo impedimento era stata depositata nei giorni scorsi dall’avvocato Federico Cecconi. Ed è legata al perdurare delle condizioni fisico-cliniche del leader di FI, ovvero all’attesa di tamponi negativi. L’ex premier era stato dimesso il 14 settembre dopo undici notti di ricovero. Era stato ricoverato la notte del 3 settembre perché positivo al Covid-19 e con una <hi rend="#b">polmonite bilaterale</hi>. Ovviamente in attesa di tamponi negativi, è stato necessario disporre un rinvio non breve per poi rivalutare le condizioni nella prossima udienza. La decisione è stata presa dal collegio presieduto da Marco Tremolada. Il processo vede imputati Berlusconi e altre 28 persone, tra cui molte ‘olgettine’ che avrebbero testimoniato il falso nei due processi sul caso Ruby in cambio di soldi e altre utilità, secondo l’accusa, da parte dell’ex premier. Il processo è nella fase dell’istruttoria testimoniale e<hi rend="#b"> sono stati già sentiti in questi mesi numerosi testi chiamati</hi> a deporre dal procuratore aggiunto Tiziana Siciliano e dal pm Luca Gaglio. Tra i testi che ancora devono deporre nel processo c’è anche <hi rend="#b">Giuseppe Spinelli</hi>, contabile di fiducia dell’ex premier e, secondo le indagini, incaricato dei pagamenti in cambio del loro silenzio sulle serate di Arcore.</p>
    <p><hi rend="#b">Siena</hi> – La Procura di Siena, con il pm Valentina Magnini, nell’udienza del 13 febbraio<hi rend="#b"> aveva chiesto 4 anni e 2 mesi</hi> per corruzione in atti giudiziari. Secondo l’accusa, l’ex premier e leader di Forza Italia avrebbe pagato il pianista senese<hi rend="#b"> Danilo Mariani</hi>, che si esibiva nella sua villa di Arcore, per indurlo a falsa testimonianza sul caso olgettine. La Procura ha chiesto 4 anni e 6 mesi per Mariani per il reato di falsa testimonianza. I difensori di Berlusconi, gli avvocati Federico Cecconi ed Enrico De Martino, hanno sempre contestato la ricostruzione dell’accusa. Il processo senese è stato originato da un fascicolo trasmesso dal Tribunale di Milano a quello della città del Palio nel 2017 per competenza territoriale. Per i pm milanesi, infatti, a Siena sarebbe stato completato il pagamento effettuato da Berlusconi a Danilo Mariani, pianista delle feste di Arcore, per indurlo a rendere testimonianze edulcorate sulle serate a Villa San Martino nei processi del Ruby gate. Secondo l’accusa i bonifici effettuati da Berlusconi a Mariani come ‘rimborsi spesa’<hi rend="#b">, circa 170mila euro in tre anni dal 2011 al 2013,</hi> sarebbero stati in realtà dei pagamenti per indurre il pianista di Arcore a falsa testimonianza sul caso delle cosiddette olgettine.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>