<doc sitename="Il Fatto Quotidiano" title="Centrodestra: vertice tra Berlusconi, Salvini e Meloni. &quot;Più coordinamento in Parlamento e spirito unitario in vista di prossime elezioni&quot; - Il Fatto Quotidiano" author="F Q" date="2019-10-06" url="https://www.ilfattoquotidiano.it/2019/10/06/centrodestra-vertice-tra-berlusconi-salvini-e-meloni-piu-coordinamento-in-parlamento-e-spirito-unitario-in-vista-di-prossime-elezioni/5500454/" hostname="ilfattoquotidiano.it" description="“Ci proponiamo di liberare gli italiani da questa maggioranza”. I leader dei tre partiti di centrodestra tornano a sedersi allo stesso tavolo. Silvio Berlusconi, Matteo Salvini e Giorgia Meloni hanno partecipato a un vertice a Milano, domenica pomeriggio e al termine del faccia a faccia hanno firmato una nota congiunta: “Il centrodestra si rimette in …" categories="Politica" tags="Centrodestra;Forza Italia;Fratelli dItalia;Giorgia Meloni;Lega;Matteo Salvini;Silvio Berlusconi" fingerprint="ba2092353c6f9bfd">
  <main>
    <head rend="h1">Centrodestra: vertice tra Berlusconi, Salvini e Meloni. “Più coordinamento in Parlamento e spirito unitario in vista di prossime elezioni”</head>
    <graphic src="https://st.ilfattoquotidiano.it/wp-content/uploads/2019/10/06/Salvini-Meloni-Berlusconi-690x362.jpg"/>
    <p>“Ci proponiamo di liberare gli italiani da questa maggioranza”. I leader dei tre partiti di <hi rend="#b">centrodestra</hi> tornano a sedersi allo stesso tavolo. Silvio <hi rend="#b">Berlusconi</hi>, Matteo <hi rend="#b">Salvini</hi> e Giorgia <hi rend="#b">Meloni</hi> hanno partecipato a un <hi rend="#b">vertice</hi> a <hi rend="#b">Milano</hi>, domenica pomeriggio e al termine del faccia a faccia hanno firmato una nota congiunta: “Il centrodestra si rimette in marcia verso i prossimi <hi rend="#b">appuntamenti politici</hi> ed elettorali con <hi rend="#b">spirito unitario”</hi>. E accusano la <hi rend="#b">maggioranza Pd-M5s</hi> “che esiste solo nel Palazzo, che si è già rivelata <hi rend="#b">inadatta</hi> a governare le complessità del nostro Paese e procede per <hi rend="#b">risse</hi> e scontri, promettendo <hi rend="#b">nuove tasse</hi> e meno sicurezza”.</p>
    <p>Quindi, spiegano, “ci opporremo alle sue <hi rend="#b">ricette sbagliate</hi> grazie anche ad un <hi rend="#b">maggior coordinamento</hi> delle opposizioni in Parlamento”. Perché, affermano, “è di tutta evidenza che questo esecutivo giallorosso non potrà durare a lungo” poiché “è diviso, <hi rend="#b">troppo sbilanciato a sinistra</hi> e incapace di raggiungere alcun risultato”. Ma il vertice è servito anche a fare il punto sulla <hi rend="#b">strategia</hi> in vista delle prossime <hi rend="#b">elezioni regionali</hi>, a partire dall’<hi rend="#b">Umbria</hi> al voto a fine ottobre e dall’<hi rend="#b">Emilia Romagna</hi> che sarà chiamata alle urne all’inizio del <hi rend="#b">2020</hi>: “Abbiamo cominciato il lavoro per raggiungere una<hi rend="#b"> intesa contestuale</hi> su tutte le Regioni che andranno al voto nei prossimi mesi e contiamo di portare il <hi rend="#b">buongoverno del centrodestra</hi> anche laddove oggi non lo conoscono”.</p>
    <p>Il centrodestra – rivendicano i leader di<hi rend="#b"> Forza Italia</hi>, <hi rend="#b">Lega</hi> e <hi rend="#b">Fratelli d’Italia</hi> – è il “progetto politico nel quale si riconosce la maggioranza degli italiani, quello che governa con profitto le principali Regioni italiane e migliaia di Comuni. È l’unica coalizione con una <hi rend="#b">base programmatica comune</hi> che ha ideali condivisi”. Quindi l’annuncio: “Siamo dunque già al lavoro per vincere le prossime<hi rend="#b"> elezioni politiche</hi>: lo faremo convincendo più persone possibile, offrendo un approdo sicuro a chi non ha votato o a chi è <hi rend="#b">deluso</hi> dal voto espresso un anno e mezzo fa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>