<doc sitename="Il Fatto Quotidiano" title="Diciotti, Salvini: “Io come Berlusconi su giudici? No, è diverso. Non sono ministro che gratta ma difendo il mio Paese” - Il Fatto Quotidiano" author="Gisella Ruccia" date="2019-01-30" url="https://www.ilfattoquotidiano.it/2019/01/30/diciotti-salvini-io-come-berlusconi-su-giudici-no-e-diverso-non-sono-ministro-che-gratta-ma-difendo-il-mio-paese/4934604/" hostname="ilfattoquotidiano.it" description="“Sono accusato di reato di sequestro aggravato per il caso Diciotti? Non finiscono in galera gli spacciatori, ma un ministro che difende gli italiani. Io lo faccio e lo rifaccio, non c’è problema”. Così a Dimartedì (La7) il ministro dell’Interno, Matteo Salvini, commenta la vicenda che lo riguarda sul caso Diciotti. E aggiunge: “Il Senato …" categories="La7" tags="Governo M5S-Lega;Matteo Salvini;Migranti;Nave Diciotti;Ong;Silvio Berlusconi" fingerprint="a3ac0ebe6cf183b9">
  <main>
    <p>“Sono accusato di <hi rend="#b">reato di sequestro aggravato per il caso Diciotti</hi>? Non finiscono in galera gli spacciatori, ma un ministro che difende gli italiani. <hi rend="#b">Io lo faccio e lo rifaccio, non c’è problema</hi>”. Così a <ref target="http://www.la7.it/dimartedi"> Dimartedì </ref>(La7) il ministro dell’Interno, </p>
    <p><hi rend="#b">Matteo Salvini</hi>, commenta la vicenda che lo riguarda</p>
    <p><ref target="https://www.ilfattoquotidiano.it/2019/01/29/diciotti-salvini-ci-ripensa-negare-ok-ai-giudici-conte-fu-linea-del-governo-me-ne-assumo-le-responsabilita/4931958/">sul caso</ref>.</p>
    <hi rend="#b">Diciotti</hi>
    <p>E aggiunge: “Il Senato e gli italiani devono decidere se sto facendo qualcosa che è nell’interesse del popolo italiano o no. <hi rend="#b">Non ho commesso un reato</hi>, perché ci sono segnalazioni precise che nei barconi si infiltrano delinquenti, spacciatori, terroristi. A ogni barcone che arriva illegalmente in Italia ho detto, dico e dirò di no, perché in Italia si arriva col permesso.<hi rend="#b"> Se questo per qualche magistrato è un sequestro di persona, per me è difendere i confini e la sicurezza del mio Paese.</hi> E io continuerò a fare la stessa cosa”.</p>
    <p>Il conduttore<hi rend="#b"> Giovanni Floris</hi> replica: “Se è un reato o no il giudizio sarà del magistrato. Altrimenti torniamo al passato. <hi rend="#b">Si ricorda Berlusconi quando lamentava che erano tutti contro di lui?</hi>”.<lb/> ”No, guardi, è ben diverso” – risponde Salvini – “<hi rend="#b">Qualche altro ministro era indagato perché grattava. Io sarei indagato perché difendo il mio Paese. Quindi, c’è una bella differenza.</hi> Questa inchiesta non mi toglie il sonno. Io ritengo di aver applicato la <hi rend="#b">Costituzione,</hi> secondo cui ‘difendere la sicurezza della patria è un dovere di ogni cittadino’. E io sono un cittadino che fa il ministro”.<lb/> Salvini poi attacca le <hi rend="#b">Ong</hi> e rincara: “Io sono convinto che ci sia un traffico di esseri umani organizzato. Non stanno arrivando i poveretti dall’Africa, ma altre persone. Mi ha fatto anche imbestialire l’equiparazione tra i campi di sterminio nazisti, che sono una vergogna della storia, e il controllo dell’immigrazione, che è un sacrosanto diritto del ministro di un Paese”.</p>
    <p>Floris gli fa notare che si parlava di <hi rend="#b">lager in Libia</hi> e Salvini aggiunge: “Ah, perché mi hanno dato anche del nazista e dell’Hitler”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>