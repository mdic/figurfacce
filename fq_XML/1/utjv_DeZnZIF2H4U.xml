<doc sitename="Il Fatto Quotidiano" title="Regionali, a 48 ore dall'accordo alta tensione nel centrodestra. Zaia: 'Da alleati impegno su Autonomia'. Meloni: 'Pensi a patto anti inciucio' - Il Fatto Quotidiano" author="F Q" date="2020-06-24" url="https://www.ilfattoquotidiano.it/2020/06/24/regionali-a-48-ore-dallaccordo-alta-tensione-nel-centrodestra-zaia-da-alleati-impegno-su-autonomia-meloni-pensi-a-patto-anti-inciucio/5845919/" hostname="ilfattoquotidiano.it" description="I leghisti che chiedono impegni pubblici scritti sull’autonomia. Gli altri replicano e vorrebbero piuttosto un patto anti inciucio, ricordando l’ingombrante precedente del Carroccio al governo coi grillini. Due giorni dopo l’accordo per le regionali il centrodestra è già sull’orlo di una crisi di nervi. L’ultimo fronte che provoca bruciori di stomaco all’interno della coalizione lo …" categories="Politica" tags="Elezioni Regionali 2020;Giorgia Meloni;Matteo Salvini;Silvio Berlusconi" fingerprint="2aac8c5c0c1e313d">
  <main>
    <head rend="h1">Regionali, a 48 ore dall’accordo alta tensione nel centrodestra. Zaia: ‘Da alleati impegno su Autonomia’. Meloni: ‘Pensi a patto anti inciucio’</head>
    <graphic src="https://st.ilfattoquotidiano.it/wp-content/uploads/2020/06/24/destra-1200x630.jpg"/>
    <p>I leghisti che chiedono impegni pubblici scritti sull’autonomia. Gli altri replicano e vorrebbero piuttosto un <hi rend="#b">patto anti inciucio</hi>, ricordando l’ingombrante precedente del Carroccio al governo coi grillini. Due giorni dopo l’accordo per le regionali il centrodestra è già sull’orlo di una crisi di nervi. L’ultimo fronte che provoca bruciori di stomaco all’interno della coalizione lo apre <hi rend="#b">Luca Zaia</hi> con un’intervista al <hi rend="#i">Corriere della Sera</hi>. Il ricandidato governatore del <hi rend="#b">Veneto</hi> ha annunciato che vigilerà sulle liste compilate dagli alleati per le <hi rend="#b">Regionali</hi>. In che senso vigilerà? Sui precedenti penali? No, sempre sulla stessa epocale battaglia: l’autonomia regionale. “Non esiste che al mio fianco ci siano persone che <hi rend="#b">non credono nell’autonomia</hi> o che abbiano anche <hi rend="#b">solo il minimo dubbio</hi>“, dice il presunto <hi rend="#b">volto moderato della Lega</hi>. Un messaggio diretto esplicitamente a <hi rend="#b">Fratelli d’Italia</hi>, la gamba destra della coalizione con <hi rend="#b">Giorgia Meloni</hi> che è costretta a replicare a stretto giro: “Non capisco il comportamento della <hi rend="#b">Lega</hi> e questa intervista di Zaia dopo la <hi rend="#b">grande prova di unità</hi> che avevamo dato con l’indicazione unitaria dei candidati presidenti in tutte le elezioni regionali”.</p>
    <p>Per la verità la “<hi rend="#b">grande prova di unità</hi>” di due giorni fa consisteva in un <ref target="https://www.ilfattoquotidiano.it/2020/06/22/regionali-il-centrodestra-trova-laccordo-sulle-candidature-chi-corre-in-toscana-puglia-campania-e-marche/5843627/">comunicato congiunto diffuso da Meloni, Salvini e Silvio Berlusconi</ref>, con i nomi dei candidati alle regionali, <ref target="https://www.ilfattoquotidiano.it/2020/06/23/regionali-tra-candidati-anni-90-e-impresentabili-nel-centrodestra-laccordo-sui-candidati-e-indigesto-lega-stop-ai-cesaro-in-campania-forza-italia-pensino-a-chi-hanno-hanno-imba/5844242/">subito inquinato dai toni velonosi usati dai leghisti poche ore dopo</ref>. Il Carroccio non aveva digerito almeno tre punti: le facce giudicate troppo “anni ’90” scelte come aspiranti governatori dagli alleati (Meloni in Puglia ha candidato <hi rend="#b">Raffaele Fitto</hi>), il rischio di candidature di “<hi rend="#b">impresentabili</hi>” (soprattutto in <hi rend="#b">Campania</hi> nelle liste di <hi rend="#b">Forza Italia</hi>), e poi il numero di candidati presidenti riservato alla Lega, praticamente lo stesso ottenuto da <hi rend="#b">Fratelli d’Italia</hi>. Oltre alla Toscana (dove ha imposto Susanna Ceccardi), Salvini ha incassato la scontata ricandidatura in Veneto di <hi rend="#b">Zaia,</hi> che da quando è accreditato dai sondaggi tra i principali leader nazionali per <hi rend="#b">indice di gradimento</hi> (<ref target="https://www.ilfattoquotidiano.it/2020/06/24/sondaggi-prosegue-il-calo-della-lega-ora-ha-solo-un-punto-e-mezzo-di-vantaggio-sul-pd-fiducia-nei-leader-zaia-ha-il-20-piu-di-salvini/5845812/">Ixè lo dà al 49%, venti punti davanti al suo segretario</ref>) rilascia interviste dai toni molto </p>
    <p><hi rend="#b">autonomi</hi>rispetto alla linea di partito.</p>
    <p>D’altra parte per Zaia l’Autonomia è un vero cruccio. Se due giorni fa da via Bellerio avevano pensato di dover assicurare “<hi rend="#b">liste di qualità</hi>” senza “<hi rend="#b">impresentabili</hi>” in Campania, scatenando la furia di <hi rend="#b">Forza Italia</hi>, adesso il governatore veneto rilancia lo stesso concetto ma lo collega a uno dei temi più difficili da digerire per gli alleati di <hi rend="#b">Fdi, </hi>da sempre sostenitori dell’unità e della centralità dello Stato. “Chiederò un impegno pubblico scritto – dice il governatore al <hi rend="#i">Corriere</hi> – Candidarsi in Veneto significa <hi rend="#b">impegnarsi per l’autonomia</hi> senza se e senza ma”. Gli fanno notare che gli alleati di <hi rend="#b">Fratelli d’Italia</hi> non sembrano essere troppo d’accordo. Il presidente risponde che i meloniani in Veneto “<hi rend="#b">hanno già votato per l’autonomia</hi>. In generale, direi che c’è <hi rend="#b">chi arriva prima e chi arriva dopo</hi>, ma non capire che questo processo è irreversibile significa essere fuori dalla storia”. I toni di Zaia sono coltellate per un partito che si chiama come la prime parole dell’inno nazionale: “Voler bene al Paese – dice – <hi rend="#b">non significa solo cantare bene l’inno di Mameli e sventolare il tricolore</hi>“. Parole che non sono esattamente pacifiche, visto che a pronunciarle è uno che regala a tutti i neonati veneti il <hi rend="#b">vessillo di San Marco</hi> e fa parte di un partito – la Lega – che storicamente non aveva un gran rapporto con la <hi rend="#b">bandiera nazionale</hi>.</p>
    <p>E infatti l’effetto di quei virgolettati è stato non suscitare la replica di Fdi. Da Bari, dove è andata a presentare la candidatura – <hi rend="#b">invisa alla Lega</hi> – di Fitto a governatore della Puglia, Meloni è costretta a intervenire. “Noi – rivendica – abbiamo già firmato nel 2018 un programma che prevedeva sostegno all’autonomia regionale come ancora prima la destra aveva fatto <hi rend="#b">sostenendo le proposte di devolution</hi>. La nostra unica e permanente preoccupazione sul tema è che sia <hi rend="#b">garantita l’unità nazionale</hi>, per questo abbiamo chiesto in cambio alla Lega di impegnarsi formalmente su un convinto sostegno al presidenzialismo. Siamo pronti a firmare nuovamente quel programma. Ma vorremmo che gli alleati – ha provocato – si impegnassero <hi rend="#b">anche sul patto anti inciucio,</hi> perché Zaia sa bene che non siamo stati noi, ma il <hi rend="#b">M5S</hi> al <hi rend="#b">governo gialloverde</hi>, a <hi rend="#b">impedire che l’autonomia</hi> si realizzasse”. La leader di Fdi non sembra essere riuscita a superare il “tradimento” del <hi rend="#b">2018</hi>: col suo partito al 4% il Carroccio di Salvini decise di provare ad andare al governo con i 5 stelle, scaricando il centrodestra. Il governo gialloverde durò poco più di un anno, poi Salvini è tornato all’ovile. Dove, però, la fiducia di un tempo è difficile da riconquistare. Meloni non si fida ancora oggi: “Noi – dice – abbiamo sempre rispettato alleanze e programmi, come tutti sanno. Un impegno a non fare <hi rend="#b">patti con partiti diversi</hi> da quelli con i quali ci si candida è una garanzia per tutti, e per chi ci vota per vedere realizzato il <hi rend="#b">nostro programma</hi>“.</p>
    <p>Nel botta e risposta tra Zaia e Meloni s’inserisce anche Lorenzo Fontana, l’ex ministro della Famiglia scelto da Salvini come vicesegretario del partito. Il numero due di via Bellerio si dice addirittura “<hi rend="#b">sconcertato</hi> dalle dichiarazioni di Giorgia Meloni. Non capisco che cosa, nell’intervista di Luca Zaia, possa aver suscitato questa <hi rend="#b">reazione scomposta</hi>. Il nostro governatore chiede solo che sia dato seguito, quanto prima, alla volontà largamente espressa dai Veneti al referendum”. Veronese, responsabile della Liga Veneta, Fontana rilancia: “Questo episodio – dice – è solo l’ultimo di una serie di –<hi rend="#b">più o meno velati- insulti</hi> nei confronti di Luca Zaia e della Lega in Veneto. Per questa ragione, dopo aver sentito i coordinatori provinciali, ho registrato da parte di tutti la richiesta di far nascere un governo per il Veneto forte, coeso e che porti all’autonomia. Chi non è d’accordo, si autoesclude”. La stessa posizione mantenuta da Zaia nella controreplica a Meloni: “Non ho offeso nessuno: mi spiace, ma confermo tutta l’intervista. Che <hi rend="#b">Giorgia Meloni</hi> dica di non averla capita mi sembra strano. E’ un’intervista di una chiarezza e di una limpidezza uniche”, dice il governatore senza falsa modestia. “Ho l’impressione conoscendo Giorgia e per l’intelligenza che le riconosco e con cui <hi rend="#b">sono stato ministro nel governo</hi>, che qualcuno le abbia riferito l’intervista, ma non può aver fatto le dichiarazioni che le attribuiscono questa mattina avendo letto l’intervista che confermo punto per punto”, continua Zaia. Che dunque alla citazione di Fdi sul governo con i 5 stelle, replica ricordando di essere stato ministro insieme a Meloni nell’esecutivo di Berlusconi tra il 2008 e il 2010. Sull’autonomia, Zaia non cede di un millimetro: “Se Fdi <hi rend="#b">porta il presidenzialismo bene</hi>, io non ho nulla contro il presidenzialismo, a me va bene tutto quello che viene dal popolo ma non faccio parte di questa trattativa. Dopo di che se qualcuno dice va bene l’autonomia però ho da ridire sulle materie, sulle competenze da delegare, e allora non è più autonomia “. Insomma: il centrodestra avrà anche trovato l’accordo sui candidati, ma l’intesa sui temi appare ancora molto lontana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>