<doc sitename="Il Fatto Quotidiano" title="Marina Berlusconi positiva al Covid. &quot;Sta bene e lavora&quot;. Piersilvio in isolamento fiduciario - Il Fatto Quotidiano" author="F Q" date="2020-09-07" url="https://www.ilfattoquotidiano.it/2020/09/07/marina-berlusconi-positiva-al-covid-sta-bene-e-lavora-piersilvio-in-isolamento-fiduciario/5923155/" hostname="ilfattoquotidiano.it" description="Non si ferma la catena di contagi nella famiglia Berlusconi. Dopo l’ex premier e i figli Barbara e Luigi, è risultata positiva al Covid-19 anche la primogenita Marina. La presidente di Fininvest e Mondadori ha effettuato diversi tamponi nelle ultime settimane, finora sempre negativi. Poi il test analizzato nel weekend ha dato risultato diverso. La …" categories="Cronaca" tags="Coronavirus;Marina Berlusconi;Silvio Berlusconi" fingerprint="dcaab62f21265c05">
  <main>
    <head rend="h1">Marina Berlusconi positiva al Covid. “Sta bene e lavora”. Piersilvio in isolamento fiduciario</head>
    <graphic src="https://st.ilfattoquotidiano.it/wp-content/uploads/2020/09/05/marina-berlusconi-1200-690x362.jpg"/>
    <p>Non si ferma la catena di contagi nella <hi rend="#b">famiglia Berlusconi</hi>. Dopo l’ex premier e i figli Barbara e Luigi, è risultata positiva al Covid-19 anche la primogenita <hi rend="#b">Marina</hi>. La presidente di Fininvest e Mondadori ha effettuato diversi tamponi nelle ultime settimane, finora sempre negativi. Poi il test analizzato nel weekend ha dato risultato diverso. La notizia, stando a quanto apprende l’<hi rend="#i">Ansa</hi>, trova conferma in ambienti del gruppo. Marina Berlusconi, 54 anni, si trovava già in <hi rend="#b">isolamento a Milano </hi>– in linea con le regole vigenti – da quando il padre è risultato positivo mercoledì scorso. Al momento non si sa se anche altri membri della sua famiglia, protetti dalla privacy, siano positivi. Sempre in giornata è arrivata la notizia che anche il fratello <hi rend="#b">Piersilvio Berlusconi</hi>, ad di Mediaset, si trova in <hi rend="#b">isolamento preventivo</hi> e non potrà incontrare di persona il suo omologo in Vivendi, <hi rend="#b">Arnaud de Puyfontaine</hi>, dopo le decisioni dei tribunali internazionali. Nessun commento dall’azienda sull’esito di eventuali tamponi.</p>
    <p>Nei giorni scorsi c’è chi ha definito “<hi rend="#b">furioso</hi>” l’atteggiamento della primogenita dell’ex premier nei confronti di <hi rend="#b">Barbara e Luigi</hi> – anche loro positivi – accusati da alcuni ambienti di Forza Italia di aver esposto Berlusconi al <ref target="https://www.ilfattoquotidiano.it/2020/09/03/silvio-berlusconi-sgrida-i-figli-barbara-e-luigi-troppe-leggerezze-questa-estate-tra-capri-e-la-sardegna-ed-e-arrivato-il-covid/5918706/">rischio di contrarre il virus con le loro serate tra Capri e la Sardegna</ref>. Ricostruzione che però <ref target="https://www.ilfattoquotidiano.it/2020/09/05/marina-berlusconi-a-me-attribuite-accuse-e-giudizi-mai-pronunciati-malattia-di-mio-padre-non-diventi-caccia-al-colpevole/5921267/">Marina ha smentito</ref>, sostenendo che la malattia del padre “meriterebbe ben maggiore rispetto, discrezione e attenzione alla verità di quanto non legga e non ascolti in questi giorni. Giorni segnati dalla ossessiva ricerca di conflitti che non esistono e da una <hi rend="#b">caccia al ‘colpevole’</hi> che lascia davvero sconcertati”. Nella polemica sull’untore di Silvio c’è anche chi scommette che abbia contratto il virus dopo la vacanza a <hi rend="#b">Villa Certosa</hi> (e il Ferragosto trascorso con i figli avuti da Veronica Lario, i rispettivi compagni e amici) e chi, invece, getta <hi rend="#b">sospetti sul presunto focolaio di Arcore</hi> e sull’ultimo soggiorno in <hi rend="#b">Provenza</hi>, proprio nella residenza di Marina.</p>
    <p>“Per quanto mi riguarda – ha spiegato sempre la presidente di Fininvest – , mi vedo attribuiti non solo pensieri che non ho mai avuto e accuse che non mi sono mai sognata di formulare, ma addirittura <hi rend="#b">parole e giudizi</hi> che non avrei mai avuto motivo di pronunciare. Sarò un’ingenua, ma non riesco a rassegnarmi nel vedere così calpestati i <hi rend="#b">sentimenti di familiari</hi>, amici veri, collaboratori leali”. <ref target="https://www.ilfattoquotidiano.it/2020/09/05/silvio-berlusconi-il-fratello-paolo-in-sardegna-o-in-francia-non-si-puo-sapere-dove-ha-preso-il-virus/5921088/">La pensa così anche lo zio, Paolo Berlusconi, secondo cui “non si può sapere dove Silvio abbia preso il virus. Non ci sono colpe, ma casualità, è inutile cercare colpe”</ref>. Il leader forzista ha trascorso il periodo di </p>
    <p><hi rend="#b">lockdown</hi>nella villa di Marina nel sud della Francia, con l’obiettivo di ridurre il più possibile i contatti con l’esterno. Insieme a lui c’era anche</p>
    <p><hi rend="#b">Marta Fascina</hi>, la deputata con cui ha iniziato una relazione dopo la rottura con Francesca Pascale,</p>
    <p><ref target="https://www.ilfattoquotidiano.it/2020/09/03/marta-fascina-anche-la-fidanzata-di-silvio-berlusconi-e-positiva-al-covid-la-deputata-era-in-sardegna-con-lui/5919009/">a sua volta contagiata dal virus</ref>. Le misure di sicurezza adottate per proteggerlo si sono allentate nel corso dell’estate, quando Berlusconi è tornato sia ad Arcore che a Villa Certosa in Sardegna.</p>
    <p>Questioni familiari a parte, Marina è intervenuta nei giorni scorsi anche per rispondere alle parole di <hi rend="#b">Carlo De Benedetti</hi> sul padre. “Gli faccio i miei migliori auguri, ma è stato un <hi rend="#b">grande imbroglione</hi>. Io l’ho punito severamente. Ha versato alla Cir 562 milioni, che è la più grande goduria che ho avuto nella mia vita, per uno che ha fatto di tutto per ostacolarmi”, aveva dichiarato l’ingegnere a margine del Festival della Tv a Dogliani. Sono “parole di un <hi rend="#b">uomo in disarmo</hi> sotto tutti i punti di vista, dalle esperienze imprenditoriali fino ai rapporti familiari”, ha replicato la presidente di Mondadori, e “non possono suscitare altro che un sentimento di <hi rend="#b">commiserazione</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>