<doc sitename="Il Fatto Quotidiano" title="Salvini: &quot;Serve pace fiscale totale, sono per condono tombale. Berlusconi favorevole al Mes? Pecca di fiducia verso l'Europa&quot; - Il Fatto Quotidiano" author="Gisella Ruccia" date="2020-07-08" url="https://www.ilfattoquotidiano.it/2020/07/08/salvini-serve-pace-fiscale-totale-sono-per-condono-tombale-berlusconi-favorevole-al-mes-pecca-di-fiducia-verso-leuropa/5861359/" hostname="ilfattoquotidiano.it" description="“Lo Sblocca-cantieri di ieri è solo una piccola parte del tutto: viene sospesa la normativa sugli appalti per un anno, ma qua occorre azzerare il codice degli appalti per almeno 5 anni. E serve il coraggio di intervenire pesantemente sul tema fiscale, non solo con un taglio delle tasse, ma anche con un azzeramento e …" categories="Politica" tags="Condono Tombale;Domenico Arcuri;Governo Conte 2;Lega;Lucia Azzolina;Matteo Salvini;MES;Pierluigi Diaco;Scuola;Silvio Berlusconi;Unione Europea" fingerprint="eaa526312d319161">
  <main>
    <p>“<ref target="https://www.ilfattoquotidiano.it/2020/07/07/decreto-semplificazioni-conte-approvate-130-opere-procedure-piu-veloci-fermiamo-la-paura-della-firma-litalia-deve-correre-ma-niente-spazio-ad-appetiti-criminali/5859940/">Lo Sblocca-cantieri</ref> di ieri è solo una piccola parte del tutto: viene sospesa la normativa sugli appalti per un anno, ma<hi rend="#b"> qua occorre azzerare il codice degli appalti per almeno 5 anni.</hi><hi rend="#b">E serve il coraggio di intervenire pesantemente sul tema fiscale</hi>, non solo con un <hi rend="#b">taglio delle tasse</hi>, ma anche <hi rend="#b">con un azzeramento e con una pace fiscale totale </hi>per tutto quello che riguarda i debiti del passato”. Sono le parole pronunciate nella trasmissione <hi rend="#b">“Non stop news”</hi>, su <ref target="https://www.rtl.it/">Rtl 102.5</ref>, dal leader della<hi rend="#b"> Lega, Matteo Salvini</hi>, che invoca un<hi rend="#b"> “condono tombale, un saldo e stralcio”</hi>.<lb/> Circa la posizione favorevole di<hi rend="#b"> Silvio Berlusconi</hi> sul <hi rend="#b">Mes,</hi> Salvini osserva: “Dall’Europa per il momento sono arrivati solo impegni per i prossimi anni. <hi rend="#b">Chi si fida di questo, secondo me, non conosce il tessuto sociale e imprenditoriale del Paese.</hi> L’Europa ci dice che ci aiuta l’anno prossimo, ma non serve, è tardi. E non lo dico perché sono euroscettico, ma perché se le imprese non hanno i soldi adesso, nel 2021 chiuderanno quelle aziende. <hi rend="#b">Se Berlusconi aspetta l’intervento della Ue l’anno prossimo, secondo me, pecca di fiducia</hi>“.</p>
    <p>Critiche roventi del senatore del Carroccio all’indirizzo del <hi rend="#b">governo Conte Due</hi>, e in particolare della ministra dell’Istruzione: “<hi rend="#b">Il bonus vacanze, citando Fantozzi, è una boiata pazzesca</hi>, perché, se deve essere anticipato dagli albergatori, immaginate che successo avrà: zero. <hi rend="#b">La Francia sul turismo ha messo 18 miliardi, L’Italia si è fermata a 3 miliardi</hi>. Servono <hi rend="#b">soldi a fondo perduto</hi>, come fanno gli altri Paesi europei che dobbiamo copiare. Questo vale anche per la scuola, ma <hi rend="#b">abbiamo un ministro non evidentemente all’altezza</hi>“.</p>
    <p>Salvini, nonostante le ripetute smentite della ministra <hi rend="#b">Azzolina</hi>, sfodera l’argomentazione delle<hi rend="#b"> “barriere di plexiglas”</hi> nelle aule scolastiche e attacca <hi rend="#b">Domenico Arcuri</hi>, commissario all’emergenza covid, che ieri ha ricevuto l’ulteriore nomina per il controllo sul ritorno a scuola in sicurezza: “<hi rend="#b">Serviva dare un’altra poltrona</hi>. Uno che ha fallito sulla distribuzione delle mascherine ai tempi dovuti adesso dovrebbe garantire la riapertura delle scuole in tempi utili? Basta. Il problema delle scuole è che adesso è tutto sulle spalle dei presidi e dei sindaci, che non hanno soldi e certezze. <hi rend="#b">Il ministro si prenda delle responsabilità</hi> e ci dica quando riaprono le scuole, quanti saranno i bambini per classe e con quali soldi si sistemano le scuole”.</p>
    <p>Nel finale Salvini risponde a uno dei conduttori, <hi rend="#b">Pierluigi Diaco</hi>, che, citando una non ben definita “narrazione pubblica dei media”, gli chiede come si sente a essere definito ‘razzista e omofobo’: “<hi rend="#b">Chi manovra questa narrazione? Questo è un argomento che può appassionare qualche giornalista di sinistra</hi> e la ringrazio per a domanda. Io ci metto passione e la passione non spaventa nessuno. Quindi, lascio chi a sinistra il solito stanco ritornello ‘Salvini omofobo, fascista, razzista’ – conclude – e mi occupo di risolvere i problemi. Ormai ci sono tristemente abituato.<hi rend="#b"> Sono definito omofobo perché ritengo che i bimbi abbiano bisogno di una mamma e di un papà, che l’utero in affitto sia una porcheria</hi>, che le adozioni debbano essere riservate a una mamma e a un papà.<hi rend="#b"> Per me invece è buon senso e rispetto.</hi> Mi mette tristezza colui che appioppa un’etichetta su una persona senza conoscerla. Peggio per loro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>