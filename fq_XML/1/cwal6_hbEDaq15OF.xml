<doc sitename="Il Fatto Quotidiano" title="Elezioni amministrative 2017, il rombo della Lega e gli exploit di Fratelli d'Italia: Berlusconi ora può tornare davvero al '94 - Il Fatto Quotidiano" author="Diego Pretini" date="2017-06-13" url="http://www.ilfattoquotidiano.it/2017/06/13/elezioni-amministrative-2017-il-rombo-della-lega-e-gli-exploit-di-fratelli-ditalia-berlusconi-ora-puo-tornare-davvero-al-94/3653270/" hostname="ilfattoquotidiano.it" description="Torniamo alle coalizioni!, è la tendenza del momento. Ma è meglio tornare alle coalizioni, quando una coalizione ce l’hai. Sembra un motto di Massimo Catalano, ma è la differenza tra centrosinistra e centrodestra. Nonostante i litigi e le incomprensioni a livello nazionale Forza Italia, Lega Nord e Fratelli d’Italia si alleano in tutta Italia (salvo …" categories="Elezioni Amministrative 2018" tags="Angelino Alfano;Centrodestra;Silvio Berlusconi" fingerprint="3a820c779dbf83ec">
  <main>
    <head rend="h1">Elezioni amministrative 2017, il rombo della Lega e gli exploit di Fratelli d’Italia: Berlusconi ora può tornare davvero al ’94</head>
    <graphic src="https://st.ilfattoquotidiano.it/wp-content/uploads/2017/06/salvini-675-1.jpg"/>
    <p>Torniamo alle coalizioni!, è la tendenza del momento. Ma è meglio tornare alle coalizioni, quando una coalizione ce l’hai. Sembra un motto di <hi rend="#b">Massimo Catalano</hi>, ma è la differenza tra centrosinistra e centrodestra. Nonostante i litigi e le incomprensioni a livello nazionale<hi rend="#b"> Forza Italia</hi>, <hi rend="#b">Lega Nord</hi> e <hi rend="#b">Fratelli d’Italia</hi> si alleano in tutta Italia (salvo eccezioni). E funzionano perché ciascuno dei tre è in grado di fare da battistrada in territori diversi. Il Carroccio è stabilmente il traino al Nord e in certi casi anche nelle Regioni rosse, Forza Italia resiste al Centro e al Sud. I <hi rend="#b">Fratelli d’Italia</hi> – nel loro piccolo – hanno exploit, come a <hi rend="#b">La Spezia</hi> e ad <hi rend="#b">Asti </hi>ed esprimono candidati unitari. E’ una forma di coalizione che ricorda, questa volta sì, il mitologico ’94 berlusconiano. All’epoca il <hi rend="#b">Polo delle Libertà</hi> faceva leva sulle alleanze variabili: al Nord con la Lega secessionista di <hi rend="#b">Umberto Bossi</hi> e al Sud con l’<hi rend="#b">Alleanza Nazionale</hi> patriottica di <hi rend="#b">Gianfranco Fini</hi>. Fu il trucco per battere la gioiosa macchina di <hi rend="#b">Achille Occhetto</hi>. Ora potrebbe tornare una formula più multiforme. In Puglia e in particolare a <hi rend="#b">Lecce</hi> va in doppia cifra<hi rend="#b"> Direzione Italia</hi>, il partito di <hi rend="#b">Raffaele Fitto</hi>, semi-sconosciuto in tutta Italia ma macinatore di voti nella terra dell’ex governatore. Il sistema elettorale perfetto, con questo schema, è il <hi rend="#b">Mattarellum</hi>. Le alleanze possono essere variabili, <hi rend="#b">collegio per collegio</hi>, candidato per candidato. Berlusconi potrebbe essere tentato di mettere in scacco Renzi e dirgli: ok, volevi il Mattarellum? Facciamolo. Per <hi rend="#b">Giorgia Meloni</hi> è “la rinascita del bipolarismo”.</p>
    <p>Dice <hi rend="#b">Matteo Salvini </hi>che va bene rimettere insieme la coalizione di centrodestra, ma è la Lega Nord il traino. Lo è di sicuro al Nord, dove riprende le penne che per alcuni anni aveva perso. In certe zone della Lombardia la lista del Carroccio <hi rend="#b">supera il 20 e tocca il 30</hi>, come ai vecchi tempi, anche in province diverse: succede in provincia di Varese, a <hi rend="#b">Tradate</hi>, ma anche in quella a <hi rend="#b">Cantù</hi>, <hi rend="#b">Meda</hi>, <hi rend="#b">Castiglione delle</hi><hi rend="#b">Stiviere</hi>. A Padova città la Lega ha preso solo il 6, ma la lista civica con il nome di <hi rend="#b">Massimo Bitonci</hi>, l’ex sindaco ricandidato che ora si giocherà la guida del Comune con <hi rend="#b">Sergio Giordani</hi> (centrosinistra), ha ottenuto il 24 per cento, col Pd inchiodato al 13: Bitonci è uno dei più fedeli alla linea di Salvini. Ad <hi rend="#b">Alessandria</hi>, <hi rend="#b">Piacenza</hi>, <hi rend="#b">Lodi</hi>, <hi rend="#b">Monza</hi>, la Lega è il secondo partito più votato dopo il Partito Democratico. A <hi rend="#b">Genova</hi> il terzo. A <hi rend="#b">Parma</hi> ha preso il 12. La media che rimbalza da Comune a Comune, dal Nord al Centro, è quella del 14 per cento, cioè la cifra che tutti i sondaggi attribuiscono – decimale più decimale meno – alla forza politica ex nordista e ora un po’ più sovranista. In Lombardia fino a oggi la Lega governava 16 Comuni, ora è già passata a 19 in attesa di 26 ballottaggi. “In tanti Comuni lombardi – rivendica il segretario – la Lega torna ad essere sopra il 30 per cento. Questa la dedico a quei fenomeni che dicevano che la scelta di essere presenti a livello nazionale ci avrebbe penalizzato in casa”. I fenomeni sarebbero in particolare <hi rend="#b">Umberto Bossi</hi>. E la sorpresa è che Salvini non molla nemmeno il progetto di <hi rend="#b">Noi con Salvini</hi>, lista che in Campania e in Puglia prende solo qualche decimale. Tuttavia tutti i Matteo si somigliano e il leader leghista mette l’accento sull’<hi rend="#b">Aquila</hi>, dove la lista prende il 6, <hi rend="#b">Guidonia</hi> (8), <hi rend="#b">Ladispoli</hi> (11) e <hi rend="#b">San Felice Circeo</hi>, in provincia di <hi rend="#b">Latina</hi>.</p>
    <p>A pagare un prezzo dello stato di salute della Lega Nord è <hi rend="#b">Forza</hi><hi rend="#b">Italia</hi>. Il partito di <hi rend="#b">Berlusconi</hi> è protagonista di una performance meno visibile rispetto all’alleato ex federalista. Ma è costante praticamente in tutta Italia. In alcuni grossi centri in <hi rend="#b">Lombardia</hi> e in <hi rend="#b">Veneto</hi>, per esempio, tocca cifre vicine al 20 per cento. La media è del 12-13, anche in questo caso in linea con i sondaggi e visibilmente in calo rispetto alle Politiche del 2013.In più – ragionamento che vale al pari del Pd – in zone in cui è forte il voto di centrodestra si disperde in miriadi di liste civiche: succede in <hi rend="#b">Campania</hi>, <hi rend="#b">Puglia</hi>, <hi rend="#b">Sicilia</hi>, soprattutto. Una pratica alla quale la Lega Nord non si sottopone. E in fondo è di Forza Italia l’unico sindaco di centrodestra già eletto al primo turno, anzi riconfermato, cioè il primo cittadino di Frosinone <hi rend="#b">Nicola Ottaviani</hi>. Lì Forza Italia ha preso l’11, mentre la lista Ottaviani ha conquistato il 13. Di fatto Forza Italia è fondamentale per vincere, anche se gli sta scivolando la golden share dell’alleanza.</p>
    <p>Poi ci sono dei fenomeni locali. Accade per esempio a <hi rend="#b">Fratelli d’Italia</hi>. Tanto da arrivare a conquistare Comuni tosco-emiliani come <hi rend="#b">Abetone</hi>, in provincia di <hi rend="#b">Pistoia</hi>, prendere il 7 a <hi rend="#b">Piacenza</hi>, raggiungere il 14 a <hi rend="#b">La Spezia</hi>, oscillare tra il 6 e l’8 in certe zone di <hi rend="#b">Toscana</hi>, <hi rend="#b">Emilia Romagna</hi> e <hi rend="#b">Lazio</hi>, in <hi rend="#b">Venezia</hi><hi rend="#b">Giulia</hi>. All’Aquila, dove ha preso il 6, ha espresso anche il candidato sindaco, <hi rend="#b">Pierluigi Biondi</hi>, che ha trascinato al ballottaggio il rivale del Pd.</p>
    <p>Ma la coalizione si può allargare ancora, anche a <hi rend="#b">Raffaele Fitto</hi>, che – pur scomparso dalle tv e dai giornali – in Puglia è ancora un re delle preferenze, non solo personali. Il suo movimento, <hi rend="#b">Direzione Italia</hi>, raccoglie fino al 18 per cento a <hi rend="#b">Lecce</hi>, dov’è la prima lista e doppia sia il Pd che Forza Italia. Non solo: la classe dirigente “fittiana” è riconosciuta in tutte le province del sud della Regione, <hi rend="#b">Brindisi</hi> e <hi rend="#b">Taranto</hi> comprese.</p>
    <p><hi rend="#b">Angelino Alfano</hi> ha più volte detto di non essere interessato a questo tipo di centrodestra. Ma poiché il centrodestra ha abituato a liti e pacificazioni a tempo di record e quindi <hi rend="#b">Alternativa Popolare</hi> potrebbe essere corteggiata dopo alcune prestazioni in Regioni del Sud. A <hi rend="#b">Catanzaro</hi> Ap prende il 9, nei Comuni popolosi della Campania prende di media il 6, a <hi rend="#b">Frosinone</hi> supera il 5, mentre a <hi rend="#b">Palermo</hi> le liste centriste prendono il 9 e a <hi rend="#b">Trapani </hi>l’<hi rend="#b">Udc</hi> il 5. Tutto questo manca al centrosinistra: non solo il Pd pare inviso a tutte le forze politiche alla sua sinistra (e viceversa), ma <hi rend="#b">Articolo 1-Mdp</hi> non si è presentato in nessun Comune, <hi rend="#b">Campo Progressista</hi> non esiste e <hi rend="#b">Sinistra Italiana</hi> ha raccolto briciole e pochi seggi. Il ruolo della sinistra è delegato ad alcune <hi rend="#b">liste civiche</hi> (che hanno sognato e mancato di poco il ballottaggio a <hi rend="#b">Padova</hi> e <hi rend="#b">Catanzaro</hi>) che si ispirano all’associazionismo, all’ambientalismo e alla società civile, alle quali si vorrebbe riferire anche <hi rend="#b">Giuliano Pisapia</hi>. Inascoltato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>