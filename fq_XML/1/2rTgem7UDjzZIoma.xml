<doc sitename="Il Fatto Quotidiano" title="Luttazzi, Carlo Freccero: &quot;Voglio riportarlo in Rai. È finita l'epoca di Berlusconi e Renzi, non proibire la satira&quot; - Il Fatto Quotidiano" author="F Q" date="2019-01-03" url="https://www.ilfattoquotidiano.it/2019/01/03/luttazzi-carlo-freccero-voglio-riportarlo-in-rai-e-finita-lepoca-di-berlusconi-e-renzi-non-proibire-la-satira/4872117/" hostname="ilfattoquotidiano.it" description="“Voglio riportare Luttazzi in Rai“. A dirlo è il direttore di Rai 2 Carlo Freccero nel corso di una conferenza stampa a Viale Mazzini. “Senza la satira che televisione pubblica sarebbe? È finita l’epoca di Berlusconi e quella di Renzi ci mancherebbe che si proibisca la satira“, aggiunge.”Mi sembra essenziale che Luttazzi torni in Rai ma …" categories="Televisione" tags="Carlo Freccero;Daniele Luttazzi;Marco Travaglio;Matteo Renzi;Rai;Rai 2;Silvio Berlusconi" fingerprint="eceec32eda76681f">
  <main>
    <p>“<hi rend="#b">Voglio riportare Luttazzi in Rai</hi>“. A dirlo è il direttore di <hi rend="#i">Rai 2</hi><hi rend="#b">Carlo Freccero</hi> nel corso di una conferenza stampa a Viale Mazzini. “Senza la satira che televisione pubblica sarebbe? <hi rend="#b">È finita l’epoca di Berlusconi e quella di Renzi ci mancherebbe che si proibisca la satira</hi>“, aggiunge.”Mi sembra<hi rend="#b"> essenziale che Luttazzi torni in Rai</hi> ma se sarà non succederà prima dell’autunno – conclude – non posso lasciare la sua satira feroce nella nebbia del potere del politicamente corretto”. <hi rend="#b">Daniele Luttazzi</hi> manca dalla Rai dal 2001, quando ci fu il cosiddetto “<hi rend="#b">editto bulgaro</hi>” di Silvio Berlusconi. Il suo talk show<hi rend="#i"> Satyricon</hi> era stato infatti cancellato dai palinsesti, nonostante il grande successo e gli ascolti record, dopo la vittoria di Berlusconi alle elezioni politiche di quell’anno.</p>
    <p>Il programma si era attirato da subito le critiche della destra, che aveva accusato Luttazzi di <hi rend="#b">“volgarità”</hi> per la scenetta della coprofagia, ma ad accendere le polemiche era stata la sua intervista al giornalista <hi rend="#b">Marco Travaglio</hi>, che aveva presentato il suo libro <hi rend="#i">“L’odore dei soldi”</hi>, sull’origine dei capitali con i quali l’ex cavaliere aveva cominciato la sua attività imprenditoriale, in una puntata andata in onda poco prima dell’inizio della campagna elettorale. <hi rend="#b">Berlusconi querelò sia il giornalista che Luttazzi</hi> chiedendo dieci milioni di euro di risarcimento. Nel 2015 i due vennero poi assolti.</p>
  </main>
  <comments/>
</doc>