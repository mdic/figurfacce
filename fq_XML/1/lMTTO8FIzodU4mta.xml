<doc sitename="Il Fatto Quotidiano" title="Caso Apostolico, Nordio riesuma il bavaglio di Berlusconi: &quot;Sanzioni ai magistrati che non appaiono indipendenti nella vita privata&quot; - Il Fatto Quotidiano" author="Paolo Frosina" date="2023-12-05" url="https://www.ilfattoquotidiano.it/2023/12/05/caso-apostolico-nordio-riesuma-il-bavaglio-di-berlusconi-sanzioni-ai-magistrati-che-non-appaiono-indipendenti-nella-vita-privata/7374722/" hostname="ilfattoquotidiano.it" description="Contro le toghe il Guardasigilli vuol ripescare una norma del 2006: ecco cosa ha detto" categories="Politica" tags="Carlo Nordio;Clemente Mastella;Governo Prodi;Roberto Castelli;Romano Prodi;Silvio Berlusconi" fingerprint="b9483228e32b6b15">
  <main>
    <head rend="h1">Caso Apostolico, Nordio riesuma il bavaglio di Berlusconi: “Sanzioni ai magistrati che non appaiono indipendenti nella vita privata”</head>
    <graphic src="https://st.ilfattoquotidiano.it/wp-content/uploads/2023/12/05/nordio-9-690x362.jpg"/>
    <p>Reintrodurre per i magistrati il <hi rend="#b">divieto</hi>, anche al di fuori dell’esercizio della funzione, di tenere comportamenti che possano<hi rend="#b"> minare il decoro del ruolo</hi> o compromettere l’imparzialità, anche solo sul piano dell’<hi rend="#b">apparenza</hi>. È l’ipotesi lanciata dal ministro della Giustizia<hi rend="#b"> Carlo Nordio</hi> in risposta a un’interrogazione di <hi rend="#b">Maurizio Gasparri</hi>, <ref target="https://www.ilfattoquotidiano.it/in-edicola/articoli/2023/11/22/forza-italia-gasparri-diventa-capogruppo-per-fuggire-da-report/7361139/">neo-capogruppo di Forza Italia al Senato</ref>, sul caso di <hi rend="#b">Iolanda Apostolico</hi>, la giudice che a settembre <ref target="https://www.ilfattoquotidiano.it/2023/09/30/il-decreto-migranti-del-governo-e-illegittimo-il-tribunale-di-catania-libera-4-ospiti-di-pozzallo-fdi-decisione-ideologica-il-viminale-fa-ricorso/7309040/">ha disapplicato il decreto Cutro</ref> ed è stata immortalata in un video (<ref target="https://www.ilfattoquotidiano.it/2023/10/05/salvini-la-giudice-apostolico-manifestava-a-catania-contro-di-me-e-posta-un-video-lanm-valuteremo-se-e-come-intervenire/7314142/">diffuso per la prima volta dal vicepremier Matteo Salvini</ref>) mentre cinque anni prima partecipava a una manifestazione al porto di Catania per chiedere lo <hi rend="#b">sbarco dei migranti</hi> bloccati sulla <hi rend="#b">nave Diciotti</hi>. “Al fine di evitare il ripetersi di situazioni analoghe”, scrive Nordio, “resta tema centrale l’eventuale reintroduzione nel nostro ordinamento, tra i doveri del magistrato”, del divieto di “tenere comportamenti, <hi rend="#b">ancorché legittimi</hi>, che compromettano la credibilità personale, il prestigio e il decoro del magistrato o il prestigio dell’istituzione giudiziaria”, con la conseguente previsione di un illecito disciplinare per le toghe che tengano “<hi rend="#b">ogni comportamento tale</hi> da compromettere l’indipendenza, la terzietà e l’imparzialità,<hi rend="#b"> anche sotto il profilo dell’apparenza</hi>“.</p>
    <p>Le norme di cui parla il Guardasigilli erano contenute nella riforma dell’ordinamento varata all’inizio del 2006 da <hi rend="#b">Roberto Castelli</hi>, ministro della Giustizia del <hi rend="#b">terzo governo Berlusconi</hi>. Ma hanno avuto vita breve: alla fine dello stesso anno, dopo il cambio di maggioranza, il governo Prodi 2 (con la contro-riforma firmata dal ministro Clemente Mastella) l’aveva <hi rend="#b">cancellate</hi> in quanto troppo generiche e suscettibili di trasformarsi in un grimaldello per censurare qualunque aspetto della vita privata dei magistrati. Ora Nordio, con la scusa del caso Apostolico, vuole riesumarle: serve “un’attenta riflessione nella consapevolezza della fondamentale importanza del valore dell’imparzialità di chi è chiamato a svolgere le <hi rend="#b">delicatissime funzioni giurisdizionali</hi>, imparzialità che deve essere non soltanto effettivamente sussistente ma anche declinarsi sotto il profilo della sua apparenza”, scrive a Gasparri. “L’imparzialità della decisione va, infatti, tutelata anche attraverso la irreprensibilità e la riservatezza dei comportamenti individuali, così da evitare il rischio di <hi rend="#b">apparire condizionabili o di parte</hi>“, aggiunge. Dichiarazioni criticate dalla sinistra giudiziaria con <hi rend="#b">Ciccio Zaccaro</hi>, segretario della corrente <hi rend="#b">Area</hi>: quello auspicato dal ministro, scrive in una nota, è “un illecito disciplinare dal contenuto fumoso e generico, una <hi rend="#b">pistola puntata</hi> contro i <hi rend="#b">magistrati scomodi</hi> o che si permettono di partecipare al dibattito pubblico sulla giustizia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>