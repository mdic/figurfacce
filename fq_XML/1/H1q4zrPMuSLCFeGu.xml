<doc sitename="Il Fatto Quotidiano" title="Quirinale, Silvio Berlusconi fa campagna tra i palazzi: la brochure &quot;Io sono Forza Italia&quot; inviata ai parlamentari, anche a quelli del Pd - Il Fatto Quotidiano" author="F Q" date="2021-11-20" url="https://www.ilfattoquotidiano.it/2021/11/20/quirinale-silvio-berlusconi-fa-campagna-tra-i-palazzi-la-brochure-io-sono-forza-italia-inviata-ai-parlamentari-anche-a-quelli-del-pd/6399614/" hostname="ilfattoquotidiano.it" description="La mossa di Berlusconi: un libricino dal titolo &quot;Io sono Forza Italia&quot; inviato ai parlamentari" categories="Politica" tags="Presidente della Repubblica;Silvio Berlusconi" fingerprint="5b909269f97f861d">
  <main>
    <head rend="h1">Quirinale, Silvio Berlusconi fa campagna tra i palazzi: la brochure “Io sono Forza Italia” inviata ai parlamentari, anche a quelli del Pd</head>
    <graphic src="https://st.ilfattoquotidiano.it/wp-content/uploads/2021/11/20/Berlusconi-1-690x362.jpg"/>
    <p>Un <hi rend="#b">libricino</hi> di qualche pagina imbucato nella casella postale dei <hi rend="#b">parlamentari</hi> a Montecitorio. Ecco la prima mossa di <hi rend="#b">Silvio Berlusconi</hi>, che sembra voler lanciare la sua campagna verso il Quirinale. Di solito chi punta alla presidenza della Repubblica tenta di “non bruciarsi”. Mentre il leader di <hi rend="#b">Forza Italia</hi> fa rumore e sfodera l’arma del consenso, tornando all’antico: ai <hi rend="#b">grandi elettori</hi> ha fatto trovare una sua monografia, come racconta il <hi rend="#i">Corriere della Sera</hi>. Una <hi rend="#b">brochure</hi> che è stata recapitata anche ai parlamentari del<hi rend="#b"> Partito democratico</hi>.</p>
    <p>In copertina c’è una foto di Berlusconi sorridenti a braccia alzate, il titolo scelto è “<hi rend="#b">Io sono</hi><hi rend="#b">Forza Italia</hi>“. Non esattamente bipartisan. All’interno sono riportati alcuni interventi dell’ex premier su<hi rend="#b"> liberalismo</hi>, <hi rend="#b">cattolicesimo</hi> e <hi rend="#b">garantismo</hi>. Per Berlusconi questa strategia non è certo inedita: anzi, ricorda “<hi rend="#i">Una storia italiana</hi>“, la biografia del 2001 per andare a caccia di elettori. Nella storia della corsa al Colle invece è una novità assoluta.</p>
    <p>Per il leader di Fi la partita resta delicata. Il centrodestra lo appoggia, non senza nascondere le perplessità: <hi rend="#b">“Giorgia Meloni</hi> è stata molto chiara nell’ultimo vertice a tre: sosterremo <hi rend="#b">senza riserve</hi> Berlusconi se deciderà di correre per il Quirinale”, ha detto il senatore di Fdi, <hi rend="#b">Ignazio La Russa,</hi> in un’intervista al <hi rend="#i">Corriere</hi>. Poi però ha aggiunto: “Di Berlusconi ho veramente grande stima, ma <hi rend="#b">certe uscite</hi> lasciano a dir poco perplessi. Quando dice che Draghi può governare anche dopo il 2023, no, <hi rend="#b">non siamo proprio d’accordo</hi>“. “Secondo me questo discorso è <hi rend="#b">incompatibile</hi> con il percorso che stiamo facendo anche in vista dell’elezione del prossimo capo dello Stato”, ha spiegato La Russa.</p>
    <p>Berlusconi per arrivare al Colle avrebbe bisogno anche dei voti di <hi rend="#b">Matteo Renzi</hi> e di Italia Viva. Il flirt tra i due prosegue, ma per il momento – ufficialmente – dalla Leopolda non arrivano aperture: “Bisogna partire dalla maggioranza e da un candidato che raccolga<hi rend="#b"> il consenso di tutti</hi>. Berlusconi non ha questa caratteristica”, ha commentato il presidente di Italia viva, <hi rend="#b">Ettore Rosato</hi>, a margine dei lavori a Firenze. Chissà se nel frattempo anche lui ha ricevuto la brochure.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>