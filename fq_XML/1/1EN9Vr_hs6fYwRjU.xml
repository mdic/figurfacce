<doc sitename="Il Fatto Quotidiano" title="Politici su Twitter, Renzi ha più follower, ma Salvini viene condiviso di più: cinguetta in media 20 volte in un giorno - Il Fatto Quotidiano" author="F Q" date="2019-08-07" url="https://www.ilfattoquotidiano.it/2019/08/07/politici-su-twitter-renzi-ha-piu-follower-ma-salvini-viene-condiviso-di-piu-cinguetta-in-media-20-volte-in-un-giorno/5373699/" hostname="ilfattoquotidiano.it" description="Matteo Renzi è il politico più seguito su Twitter, ma il leader leghista, Matteo Salvini, cinguetta molto di più: in media 20 post al giorno, al pari del presidente degli Stati Uniti, Donald Trump. È la fotografia dei movimenti sul social californiano degli ultimi otto mesi, elaborata da Utopia, agenzia di pubbliche relazioni. L’ex presidente …" categories="Politica" tags="Emma Bonino;Giorgia Meloni;Giuseppe Conte;Luigi di Maio;Matteo Renzi;Matteo Salvini;Silvio Berlusconi;X - Twitter" fingerprint="81bc2b50c9bd4365">
  <main>
    <head rend="h1">Politici su Twitter, Renzi ha più follower, ma Salvini viene condiviso di più: cinguetta in media 20 volte in un giorno</head>
    <graphic src="https://st.ilfattoquotidiano.it/wp-content/uploads/2019/08/07/renzi-salvini-1200-690x362.jpg"/>
    <p><hi rend="#b">Matteo Renzi</hi> è il politico più seguito su Twitter, ma il leader leghista, <hi rend="#b">Matteo Salvini</hi>, cinguetta molto di più: in media 20 post al giorno, al pari del presidente degli Stati Uniti, <hi rend="#b">Donald Trump</hi>. È la fotografia dei movimenti sul social californiano degli ultimi otto mesi, elaborata da <hi rend="#i">Utopia</hi>, agenzia di pubbliche relazioni. L’ex presidente del consiglio, infatti, ha <hi rend="#b">3 milioni e 400mila seguaci</hi>, mentre il titolare del Viminale ne conta poco più di<hi rend="#b"> un milione</hi>. Medaglia d’argento a <hi rend="#b">Giorgia Meloni</hi>, con i suoi <hi rend="#b">786mila fan</hi>, mentre nessun podio per <hi rend="#b">Luigi Di Maio</hi>, seguito da “solo” <hi rend="#b">550mila persone</hi>. Seguono altri rappresentanti, da <hi rend="#b">Nicola Zingaretti</hi> (437mila follower), al presidente del Consiglio, <hi rend="#b">Giuseppe Conte</hi>, che ne ha circa <hi rend="#b">250mila</hi>. Niente a che vedere, comunque, con le medie statunitensi: <ref target="https://www.ilfattoquotidiano.it/2019/08/07/barack-obama-re-di-twitter-lex-presidente-sta-per-superare-katy-perry-e-stacca-trump-di-45-milioni-di-follower-ma-cinguetta-meno/5373446/">Obama ha 107 milioni di seguaci</ref>, Trump quasi 63 milioni.</p>
    <p>Quello che conta sui social, però, dicono gli esperti, non è tanto il numero di fan, quanto piuttosto il <hi rend="#b">numero di cuoricini</hi>, commenti e retweet. In questo il primato assoluto va al <hi rend="#b">ministro dell’Interno</hi>: i suoi <hi rend="#b">5299 tweet</hi> pubblicati nel periodo tra il 1 gennaio e il 1 agosto sono stati <hi rend="#b">condivisi 1 milione 767 mila volte</hi>. Merito sicuramente anche del numero elevato di post: quasi il 30 per cento in più rispetto a quelli della seconda in classifica, Giorgia Meloni, ferma ad “appena” 1407 post. Rallenta, almeno su Twitter, il leader del Movimento 5 stelle, che, secondo l’analisi, da gennaio a oggi ha cinguettato 92 volte. Twitta spesso anche il leader di Forza Italia, <hi rend="#b">Silvio Berlusconi</hi>, che in 8 mesi ha pubblicato<hi rend="#b"> 1134 post</hi>. Più “social” di Renzi e di Di Maio anche Nicola Fratoianni: si è affidato al social 759 volte nell’ultimo periodo. Ultima tra i leader la guida di Più Europa, ferma ad appena 79 tweet, che però è prima per <hi rend="#i">engagement</hi>.</p>
    <p>Se parliamo, infatti, di rapporto tra interazioni dei follower e numero di seguaci, sia l’ex segretario del Partito democratico che il leader leghista, perdono posizioni. Svetta appunto, <hi rend="#b">Emma Bonino</hi>. La radicale con i suoi poco più di 194mila seguaci e 14mila retweet, arriva a un <hi rend="#b">engagement del 2,74%</hi>, oltre un punto percentuale in più del secondo in “classifica”, Silvio Berlusconi. I numeri, poi, scendono rapidamente. Il presidente del Consiglio è a<hi rend="#b"> 0,84 punti</hi> percentuali di engagement e stacca di quasi 0,40 Matteo Salvini, fermo allo 0,43%, nonostante l’alto numero di condivisioni.</p>
    <p>I tweet di maggior successo di ciascun leader politico trattano i più svariati temi politici. Fanno eccezione il premier e il suo vice, Salvini. Il <hi rend="#b">post</hi> di Conte con <hi rend="#b">più like</hi> è un video in cui <hi rend="#b">gioca a biliardo con Theresa May</hi>.</p>
    <quote><p>Let’s play pool</p><ref>@theresa_may</ref>????<ref>pic.twitter.com/TdVRMWTlCB</ref><p>— Giuseppe Conte (@GiuseppeConteIT)</p><ref>February 24, 2019</ref></quote>
    <p>Mentre il tweet più apprezzato del ministro dell’Interno è del 26 maggio 2019: con una foto ringrazia gli elettori che hanno fatto diventare la Lega il primo partito in Italia. Diecimila, invece, i like raggiunti dall’ex segretario Pd per un tweet in cui commenta la decisione del titolare del Viminale di far cancellare a una ragazza un video caricato sui social. Solo <hi rend="#b">6mila</hi> invece i cuoricini <hi rend="#b">raggiunti da Di Maio nel cinguettio più apprezzato</hi>: un commento sulla scarcerazione di Carola Rackete.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>