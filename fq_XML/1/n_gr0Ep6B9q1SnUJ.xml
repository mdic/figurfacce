<doc sitename="Il Fatto Quotidiano" title="Regionali Toscana, nel centrodestra traballa la candidatura della leghista Ceccardi. FdI e Fi vogliono un esponente della società civile - Il Fatto Quotidiano" author="Giacomo Salvini" date="2020-06-04" url="https://www.ilfattoquotidiano.it/2020/06/04/regionali-toscana-nel-centrodestra-traballa-la-candidatura-della-leghista-ceccardi-fdi-e-fi-vogliono-un-esponente-della-societa-civile/5824712/" hostname="ilfattoquotidiano.it" description="“Susanna Ceccardi? Vedremo, ci sono candidati più forti”. La pietra l’aveva scagliata per primo Antonio Tajani, numero due di Forza Italia, a fine maggio. Ma in molti l’avevano interpretata come una strategia di Forza Italia per alzare la posta al tavolo del centrodestra nazionale in vista delle candidature delle altre regioni in cui si vota …" categories="Politica" tags="Elezioni Regionali 2020;Giorgia Meloni;Matteo Salvini;Regione Toscana;Silvio Berlusconi" fingerprint="efb8bb08fd2a6b2c">
  <main>
    <head rend="h1">Regionali Toscana, nel centrodestra traballa la candidatura della leghista Ceccardi. FdI e Fi vogliono un esponente della società civile</head>
    <graphic src="https://st.ilfattoquotidiano.it/wp-content/uploads/2019/11/08/variant-med_1200x630-obj18412368-690x362.jpg"/>
    <p>“<hi rend="#b">Susanna Ceccardi</hi>? Vedremo, ci sono candidati più forti”. La pietra l’aveva scagliata per primo <hi rend="#b">Antonio Tajani</hi>, numero due di <hi rend="#b">Forza</hi><hi rend="#b">Italia</hi>, a fine maggio. Ma in molti l’avevano interpretata come una <hi rend="#b">strategia</hi> di Forza Italia per alzare la posta al tavolo del <hi rend="#b">centrodestra</hi><hi rend="#b">nazionale</hi> in vista delle candidature delle altre regioni in cui si vota ad <hi rend="#b">autunno</hi>. E invece no: in Toscana adesso Forza Italia e <hi rend="#b">Fratelli d’Italia</hi> non vogliono l’europarlamentare leghista Susanna Ceccardi come candidata alle <hi rend="#b">prossime</hi><hi rend="#b">regionali</hi> da contrapporre al Pd <hi rend="#b">Eugenio</hi><hi rend="#b">Giani</hi>. Una spaccatura interna al centrodestra che potrebbe avvantaggiare il candidato dem scelto da <hi rend="#b">Matteo</hi><hi rend="#b">Renzi</hi>.</p>
    <p>Dopo le parole di Tajani, sono arrivate anche le prese di posizione dei due segretari regionali di Fratelli d’Italia e Forza Italia che hanno rimesso in <hi rend="#b">discussione</hi> la candidatura della leghista a quattro mesi dalle elezioni: “La Ceccardi è la proposta della <hi rend="#b">Lega</hi> e non la candidata del centrodestra – ha detto pochi giorni fa <hi rend="#b">Francesco Torselli</hi> (FdI) – è solo un <hi rend="#b">nome</hi> e può ancora cambiare”.</p>
    <p>Della stessa idea anche il coordinatore regionale di FI, <hi rend="#b">Stefano</hi><hi rend="#b">Mugnai</hi>, che durante il flash mob del 2 giugno a <hi rend="#b">Firenze</hi> ha attaccato la candidatura dell’ex sindaca di <hi rend="#b">Cascina</hi>: “Nella scelta del candidato va fatta una riflessione partendo dal <hi rend="#b">presupposto</hi> che in questi mesi è cambiato tutto – ha detto – e quindi le scelte fatte prima del <hi rend="#b">lockdown</hi> sono legittime ma dobbiamo sintonizzarci con nuove <hi rend="#b">priorità</hi>, inevitabilmente cambiate nella nostra Regione come in tutto il Paese”. Tutto questo mentre, a pochi metri, sfilava anche Ceccardi che ai <hi rend="#b">microfoni</hi> dei cronisti si autolanciava: “Io sono pronta, con il <hi rend="#b">centrodestra</hi> unito”.</p>
    <p>La zarina “Susy”, fedelissima di <hi rend="#b">Matteo</hi><hi rend="#b">Salvini</hi> e lanciata dalla Lega il 7 marzo scorso, non convince gli <hi rend="#b">alleati</hi> per tre motivi: in primo luogo è <hi rend="#b">troppo ostile</hi> a Firenze (al contrario di <hi rend="#b">Giani</hi> che invece è più debole sulla costa toscana) e già quando era segretaria regionale del <hi rend="#b">Carroccio</hi> aveva portato avanti una battaglia contro l’ampliamento dell’<hi rend="#b">aeroporto fiorentino</hi> che sarebbe andato a discapito dello scalo di Pisa. Poi, come ha spiegato Tajani, viene considerata “<hi rend="#b">troppo debole</hi>”, ma dietro la rivolta di <hi rend="#b">FI</hi> e <hi rend="#b">FdI</hi> c’è un motivo più profondo che riguarda i tre mesi di emergenza da <hi rend="#b">Covid-19</hi>: il problema vero è che gli alleati di centrodestra sono convinti che le giunte leghiste, soprattutto quelle di <hi rend="#b">matrice salviniana</hi> come quella <hi rend="#b">lombarda</hi>, abbiano commesso <hi rend="#b">grossi errori</hi> nella gestione dell’<hi rend="#b">emergenza</hi>. La paura quindi è che una candidata troppo vicina alla Lega “dura e pura” venga assimilata, anche dagli <hi rend="#b">elettori toscani</hi>, a quella esperienza politica. Tant’è che Ceccardi sui propri social network ha più volte difeso la giunta di <hi rend="#b">Attilio Fontana</hi>, criticando aspramente il governo Conte per la gestione del Covid-19: “Susanna Ceccardi usa già la ruspa per i<hi rend="#b"> campi rom</hi> e va spesso sopra le righe – dice a<hi rend="#i"> ilfattoquotidiano.it</hi> un esponente di peso del <hi rend="#b">centrodestra</hi><hi rend="#b">toscano</hi> – adesso però la gente ha bisogno di essere <hi rend="#b">tranquillizzata</hi> e non di qualcuno che urli e basta. Da qui nascono le <hi rend="#b">perplessità</hi> sul suo nome”.</p>
    <p><hi rend="#b">Ceccardi</hi> nelle ultime settimane si è anche <hi rend="#b">contraddistinta</hi> per alcune uscite poco felici come quando a metà marzo, in pieno <hi rend="#b">lockdown</hi>, aveva deciso di andare a prendere con un bus privato 50 toscani bloccati a <hi rend="#b">Fuerteventura</hi> (Spagna) senza alcuna <hi rend="#b">autorizzazione</hi> o quando ha commesso una gaffe dopo il rientro in Italia di <hi rend="#b">Silvia</hi><hi rend="#b">Romano</hi> pubblicando la notizia di un attentato terroristico di <hi rend="#b">Al-Shabaab</hi> risalente al 2019 e spacciato dall’europarlamentare come successivo alla liberazione della <hi rend="#b">cooperante italiana</hi>: “Vedo che i 4 milioni di euro pagati per il riscatto di Silvia Romano sono stati subito messi a frutto!” ha scritto su <hi rend="#b">Facebook</hi> Ceccardi, provocando l’ira di molti utenti. Gaffe e <hi rend="#b">uscite</hi><hi rend="#b">maldestre</hi> che non sono passate inosservate agli alleati toscani, già costretti a ingoiare il passo in avanti della <hi rend="#b">Lega</hi> a marzo. Per questo, il suo nome è tornato fortemente in discussione. Forza Italia e <hi rend="#b">Fratelli d’Italia</hi> vorrebbero puntare su un candidato civico, meno radicato in uno dei tre partiti: si parla anche di un <hi rend="#b">medico</hi> e nelle ultime ore è tornato di moda l’imprenditore del settore delle cartiere vicino a FI, <hi rend="#b">Maurizio Carrara</hi>. Rimane in piedi il nome del sindaco civico di Grosseto <hi rend="#b">Antonfrancesco Vivarelli</hi><hi rend="#b">Colonna</hi> che era la prima scelta di Matteo Salvini. Adesso potrebbe tornare in campo per prendere il posto di “Susy”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>