<doc sitename="Il Fatto Quotidiano" title="Vespa vs Davigo: &quot;Lei dorme con le manette sul comodino&quot;. &quot;Finge di non capire&quot;. Scontro su Berlusconi e prescrizione - Il Fatto Quotidiano" author="Gisella Ruccia" date="2018-11-21" url="https://www.ilfattoquotidiano.it/2018/11/21/vespa-vs-davigo-lei-dorme-con-le-manette-sul-comodino-finge-di-non-capire-scontro-su-berlusconi-e-prescrizione/4780542/" hostname="ilfattoquotidiano.it" description="Botta e risposta serrato a Dimartedì (La7) tra Piercamillo Davigo, presidente della II Sezione Penale della Suprema Corte di Cassazione, e il giornalista Bruno Vespa. Quest’ultimo, nel corso di una discussione sulla corruzione in Italia, ironizza sul magistrato: “Il problema è che, mentre mia nonna aveva la foto di papa Giovanni XXIII sul comodino, qualcun …" categories="Giustizia" tags="Bruno Vespa;Colletti Bianchi;Corruzione;La7;Mani Pulite;Piercamillo Davigo;Polemica;Prescrizione;Silvio Berlusconi" fingerprint="e1b588bff1f90020">
  <main>
    <p>Botta e risposta serrato a<ref target="http://www.la7.it/dimartedi"> Dimartedì </ref>(La7) tra </p>
    <p><hi rend="#b">Piercamillo Davigo</hi>, presidente della II Sezione Penale della Suprema Corte di Cassazione, e il giornalista</p>
    <p><hi rend="#b">Bruno Vespa</hi>. Quest’ultimo, nel corso di una discussione sulla corruzione in Italia, ironizza sul magistrato: “Il problema è che, mentre</p>
    <p><hi rend="#b">mia nonna aveva la foto di papa Giovanni XXIII sul comodino</hi>, qualcun altro ha la foto del figlio,</p>
    <p><hi rend="#b">il dottor Davigo sul comodino ha le manette. Lui si sveglia dicendo: ‘Oggi a chi tocca?’</hi>“.</p>
    <p>Davigo ribatte: “Quello che<hi rend="#b"> Vespa fa finta di non capire</hi> è che il problema dell’Italia non è la criminalità comune, perché abbiamo il tasso di omicidi più basso in Europa. I due problemi nel nostro Paese son<hi rend="#b">o il crimine organizzato e la devianza delle classi dirigenti</hi>. La<hi rend="#b"> criminalità dei colletti bianchi</hi> fa danni incomparabilmente più gravi di quelli procurati da un borseggiatore o da un piccolo rapinatore. <hi rend="#b">Non capire che il problema dell’Italia è la devianza delle classi dirigenti è un grave errore</hi>“.<lb/> “Alcuni esponenti della classe dirigente, non tutti” – replica Vespa – “Dottor Davigo, quella è la <hi rend="#b">patologia</hi>: lei parla della classe dirigente e invece si tratta di una<hi rend="#b"> parte minoritaria</hi> di essa. Ed è già troppo, abbia pazienza”.<lb/> “Tutti questi restano al loro posto” – risponde il magistrato – “finché non arrivano i magistrati. Questo è il problema italiano, perché nessuno li manda a casa prima”.<lb/> “Non sempre”, commenta il giornalista.</p>
    <p>La polemica riesplode quando Davigo afferma che in Italia non c’è <hi rend="#b">giornalismo d’inchiesta</hi>, se non in casi rarissimi. E aggiunge: “Di solito <hi rend="#b">quello che viene scritto sui giornali è il riassunto di quello che avviene nelle aule processuali.</hi> E questa è un’anomalia, perché altrove, invece, il circuito è rovesciato: i giornalisti fanno le inchieste e poi si fanno i processi sulle inchieste scritte dai giornalisti”.<lb/> Vespa controbatte: “Veramente<hi rend="#b"> voi di Mani Pulite siete stati dei maestri</hi> a riguardo. Era la regola che gli indagati sapessero dai giornali di esserlo. Ma <hi rend="#b">quanti magistrati sono andati sotto processo per aver passato delle informazioni ai giornali</hi>? Nessuno. E quanti ufficiali della polizia giudiziaria sono stati indagati per aver passato informazioni ai giornali? Forse un paio. La verità è che voi di Mani Pulite avete utilizzato alla grande i giornali”.<lb/> Davigo obietta: “Io non ho utilizzato un bel niente, quindi è lei che sta generalizzando”<lb/> Vespa rincara: “All’epoca<hi rend="#b"> i giornalisti giudiziari erano un tappeto su cui voi magistrati passeggiavate</hi>. E i nostri colleghi, per avere una informazione, facevano tutto”.<lb/> “Ma quale accidente di informazione dovevano avere se erano stati tutti arrestati ed erano fatti notori?”, ribatte Davigo.<lb/> Vespa menziona il caso di <hi rend="#b">Berlusconi</hi> nel <hi rend="#b">novembre 1994</hi>, quando all’ex presidente del Consiglio fu consegnata la notifica a comparire durante il vertice sulla criminalità del <hi rend="#b">G7</hi> organizzato a Napoli e presieduto dall’ex Cavaliere. Davigo non ci sta e spiega: “Guardi, io ho subito un <hi rend="#b">procedimento disciplinare da cui sono stato assolto.</hi> Ho provato in giudizio che Berlusconi seppe di quella notifica prima e, dopo averlo saputo, ha ritenuto di presiedere un convegno sulla corruzione, pur sapendo di essere sottoposto a un procedimento penale. Quindi, è il contrario di come la racconta”.<lb/> “Va bene” – replica Vespa – “Da questo momento mi astengo sul tema”.<lb/> “Fa bene”, controbatte Davigo.</p>
    <p>L’ultimo match tra i due duellanti si registra sullo stop alla <hi rend="#b">prescrizione</hi>. Davigo osserva: “Intanto, la prescrizione, così come è in Italia, ce l’ha solo la<hi rend="#b"> Grecia</hi>. E’ una cosa stravagante. Supponiamo che uno venga condannato in primo grado e fa appello dicendo che gli hanno dato troppo. Passa il tempo e non prende neanche il meno che secondo lui era giusto. E’ una cosa priva di senso comune”.</p>
    <p>Vespa è di diverso avviso: “E’ invece <hi rend="#b">aberrante</hi> che, se non riformi il processo penale e metti la prescrizione dopo il primo grado di giudizio, il processo non si fa più. Dopodiché la magistratura fa i processi che vuole fare. <hi rend="#b">Il processo Cusani è durato tre anni dall’arresto di Cusani fino alla Cassazione</hi>. Adesso con tre anni non si fa nemmeno un giudizio di primo grado”.</p>
    <p>Il magistrato replica: “Vespa fa finta di non capire che<hi rend="#b"> i processi durano tanto perché ce ne sono troppi.</hi> Se, anziché depenalizzare sciocchezze come la sfida a duello, depenalizzassero massicciamente, faremmo meno processi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>