<doc sitename="Il Fatto Quotidiano" title="Zangrillo: &quot;Quadro clinico di Silvio Berlusconi migliora. Robusta risposta immunitaria&quot; - Il Fatto Quotidiano" author="F Q" date="2020-09-07" url="https://www.ilfattoquotidiano.it/2020/09/07/zangrillo-quadro-clinico-di-silvio-berlusconi-migliora-robusta-risposta-immunitaria/5923720/" hostname="ilfattoquotidiano.it" description="Il quadro clinico di Silvio Berlusconi “appare in miglioramento” e la sua risposta immunitaria è “robusta”. Dopo una notte, la quarta, trascorsa all’ospedale San Raffaele, il professor Alberto Zangrillo, medico personale dell’ex premier, ha diffuso un nuovo bollettino sulle sue condizioni di salute, aggravatesi a causa di un principio di polmonite bilaterale causata dall’aver contratto …" categories="Cronaca" tags="Coronavirus;San Raffaele;Silvio Berlusconi" fingerprint="64c1566d1b47402d">
  <main>
    <head rend="h1">Zangrillo: “Quadro clinico di Silvio Berlusconi migliora. Robusta risposta immunitaria”</head>
    <graphic src="https://st.ilfattoquotidiano.it/wp-content/uploads/2020/09/07/Zangrillo-Berlusconi-690x362.jpg"/>
    <p>Il quadro clinico di <hi rend="#b">Silvio Berlusconi</hi> “appare in <hi rend="#b">miglioramento”</hi> e la sua <hi rend="#b">risposta immunitaria</hi> è “robusta”. Dopo una notte, la quarta, trascorsa all’<hi rend="#b">ospedale San Raffaele</hi>, il professor <hi rend="#b">Alberto Zangrillo</hi>, medico personale dell’ex premier, ha diffuso un nuovo <hi rend="#b">bollettino</hi> sulle sue condizioni di salute, aggravatesi a causa di un principio di <hi rend="#b">polmonite bilaterale</hi> causata dall’aver contratto il <hi rend="#b">coronavirus</hi>.</p>
    <p>“Il <hi rend="#b">quadro clinico</hi> complessivo appare in miglioramento ed è <hi rend="#b">coerente</hi> con l’evidenza ematochimica”, si legge nella nota dell’ospedale milanese, dove Zangrillo è responsabile del reparto di Terapia Intensiva generale. Le condizioni di Berlusconi presentano, scrive ancora il San Raffaele, “la ripresa di una robusta risposta immunitaria specifica, associata a riduzione degli indici di flogosi”.</p>
    <p>Si tratta di <hi rend="#b">giorni delicati</hi> per Berlusconi, sottoposto a una cura specifica con il <hi rend="#b">Remdesivir</hi>, farmaco usato contro l’<hi rend="#b">Ebola</hi> ed efficace contro alcuni sintomi del Covid-19. <ref target="https://www.ilfattoquotidiano.it/2020/09/07/berlusconi-positivo-al-covid-oggi-e-domani-giornate-decisive-per-decorso-della-polmonite/5923033/">A partire da queste ore, infatti, si entra nei giorni giudicati “decisivi” per comprendere la risposta dell’infezione alle cure predisposte dai sanitari</ref>.</p>
    <p>In mattinata si era appreso anche dell’ultimo caso di contagio nella <hi rend="#b">famiglia</hi> dell’ex cavaliere. Dopo le positività dei figli <hi rend="#b">Barbara</hi> e <hi rend="#b">Luigi</hi>, anche la <ref target="https://www.ilfattoquotidiano.it/2020/09/07/marina-berlusconi-positiva-al-covid-in-isolamento-a-casa-sta-bene-e-lavora/5923155/">primogenita Marina Berlusconi è risultata positiva.</ref> La manager, 54 anni, si trovava già in </p>
    <p><hi rend="#b">isolamento a Milano</hi>– in linea con le regole vigenti – da quando il padre è risultato positivo mercoledì scorso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>