<doc sitename="Il Fatto Quotidiano" title="Trattativa, è il giorno di Berlusconi testimone. Chiamato a salvare l'amico Dell'Utri. Ecco cosa può decidere di fare l'ex premier in aula - Il Fatto Quotidiano" author="Giuseppe Pipitone" date="2019-11-11" url="https://www.ilfattoquotidiano.it/2019/11/11/trattativa-e-il-giorno-di-berlusconi-testimone-chiamato-a-salvare-lamico-dellutri-ecco-cosa-puo-decidere-di-fare-lex-premier-in-aula/5539949/" hostname="ilfattoquotidiano.it" description="Un impegno solenne a dire tutta la verità e a non nascondere nulla di quanto a sua conoscenza. Con tutti i rischi che questo comporta. Oppure il silenzio dopo aver pronunciato sette parole: “Mi avvalgo della facoltà di non rispondere“. È quest’ultima, salvo colpi di scena, la scelta che farà il più eccellente di tutti …" categories="Mafie" tags="Forza Italia;Mafia;Marcello DellUtri;Palermo;Procura di Palermo;Silvio Berlusconi" fingerprint="29ac2701b327d12d">
  <main>
    <head rend="h1">Trattativa, è il giorno di Berlusconi testimone. Chiamato a salvare l’amico Dell’Utri. Ecco cosa può decidere di fare l’ex premier in aula</head>
    <graphic src="https://st.ilfattoquotidiano.it/wp-content/uploads/2019/11/10/berlusconidellutri2-690x362.jpg"/>
    <p>Un impegno solenne a dire <hi rend="#b">tutta la verità</hi> e a non nascondere nulla di quanto a sua conoscenza. Con tutti i rischi che questo comporta. Oppure il silenzio dopo aver pronunciato sette parole: “<hi rend="#b">Mi avvalgo della facoltà</hi><hi rend="#b">di non rispondere</hi>“. È quest’ultima, salvo colpi di scena, la scelta che farà il più eccellente di tutti i testimoni. <hi rend="#b">Berlusconi Silvio</hi>, nato a <hi rend="#b">Milano</hi> il 26 settembre 1936, è il teste atteso oggi dalla corte d’Assise d’Appello di Palermo che sta celebrando il processo di secondo grado sulla cosiddetta <hi rend="#b">Trattativa</hi> tra pezzi dello <hi rend="#b">Stato</hi> e <hi rend="#b">Cosa nostra</hi>. Un appuntamento dall’alto valore simbolico. Dopo venticinque anni di indagini e processi sui legami tra la mafia e il suo braccio destro, <hi rend="#b">Marcello Dell’Utri</hi>, dopo inchieste complicate e finora sempre archiviate sulla presunta presenza del <hi rend="#b">Caimano</hi> tra i<hi rend="#b"> mandanti a volto coperto</hi> delle <hi rend="#b">stragi</hi>, <ref target="https://www.ilfattoquotidiano.it/2019/10/03/trattativa-berlusconi-sara-sentito-come-indagato-di-reato-connesso-l11-novembre-di-pietro-parte-tangente-enimont-a-lima/5494818/">Berlusconi è stato alla fine costretto a volare a nel capoluogo siciliano</ref>. Fino a oggi era sempre riuscito a evitarlo, riuscendo a farsi interrogare – quando si discuteva di mafia e stragi – lontano dai riflettori di un’udienza pubblica e dalla città che ha dato i natali all’amico Marcello. Ma anche a <hi rend="#b">Vittorio Mangano</hi>, il boss di Porta Nuova arruolato come stalliere di Arcore nel 1974.</p>
    <p><hi rend="#b">Se il Caimano sta in silenzio –</hi> Questa volta, invece, l’ex cavaliere è stato costretto a venire in Sicilia, la terra che un tempo gli regalava un massiccio sostegno elettorale. Qui entrerà in un luogo simbolo della lotta a Cosa nostra, l’aula bunker del carcere <hi rend="#b">Ucciardone</hi>, l’astronave verde costruita per il <hi rend="#b">Maxiprocesso</hi> di <hi rend="#b">Giovanni Falcone</hi> e <hi rend="#b">Paolo Borsellino</hi>, si accomoderà davanti al giudice <hi rend="#b">Angelo Pellino</hi> e – con tutta probabilità -formalizzerà il suo silenzio. Il quattro volte capo del governo, già cavaliere e leader di quello che un tempo fu il primo partito del Paese, sembra intenzionato a non rispondere su alcuni dei <hi rend="#b">fatti più misteriosi della storia recente d’Italia</hi>. Fatti che lo riguardano direttamente visto che lo stesso <ref target="https://www.ilfattoquotidiano.it/2019/09/26/stragi-silvio-berlusconi-indagato-anche-per-il-tentato-omicidio-del-pentito-salvatore-contorno-quandera-gia-stato-eletto-premier/5480187/">Berlusconi è indagato per le stragi del 1993 a Roma, Milano e Firenze, per l’attentato in via Fauro a Maurizio Costanzo e per quello del 1994 a Formello al pentito Salvatore Contorno</ref>.</p>
    <p><hi rend="#b">Se parla non potrà mentire –</hi> Quell’indagine aperta due anni fa dalla procura del capoluogo toscano è lo “<hi rend="#b">scudo</hi>” che gli consente di avvalersi della <hi rend="#b">facoltà di non rispondere</hi>. I suoi avvocati, <hi rend="#b">Franco Coppi</hi> e <hi rend="#b">Niccolò Ghedini</hi>, hanno preferito farsi certificare dall’ufficio inquirente di Firenze i gravissimi sospetti avanzati nei confronti dell’ex premier che rischiare di farlo deporre come<hi rend="#b"> semplice testimone obbligato a rispondere e a dire la verità</hi>. Berlusconi, infatti, è indagato per le stragi del 1993,<ref target="https://www.ilfattoquotidiano.it/2019/10/03/trattativa-berlusconi-sara-sentito-come-indagato-di-reato-connesso-l11-novembre-di-pietro-parte-tangente-enimont-a-lima/5494818/"> fatti connessi a quelli oggetto del processo</ref>. La corte gli ha riconosciuto lo status di <hi rend="#b">teste assistito</hi>: sarà accompagnato dai suoi difensori e potrà restare in silenzio per evitare di dovere rispondere a eventuali domande che comporterebbero dichiarazioni <hi rend="#b">auto-indizianti</hi>. Se invece il leader di Forza Italia dovesse decidere di rispondere <hi rend="#b">non potrà mentire</hi>, senza rischiare un’imputazione per falsa testimonianza.</p>
    <p><hi rend="#b">Non difenderà l’amico Marcello –</hi> In questo modo, però, non potrà difendere l’amico di una vita: <hi rend="#b">Marcello Dell’Utri</hi>, accusato di essersi fatto portatore della <hi rend="#b">minaccia</hi> di Cosa nostra al primo governo Berlusconi nel 1994. Con questa accusa – prevista dell’articolo 338 del codice di procedura pensale – l’ex senatore di <hi rend="#b">Forza Italia</hi> è stato condannato in primo grado il 20 aprile del 2018 a dodici anni di carcere. È per questo motivo, per provare a evitare una condanna anche in secondo grado, che Dell’Utri ha chiamato l’amico Berlusconi. L’ex senatore in questi giorni sta finendo di scontare la pena a sette anni di carcere per <hi rend="#b">concorso esterno a Cosa nostra</hi>: ora che ha riacquistato la libertà vorrebbe mantenerla. Dell’Utri, infatti, ha 78 anni: se la condanna per la <hi rend="#b">Trattativa</hi> dovesse diventare definitiva rischierebbe di finire la sua vita agli <hi rend="#b">arresti domiciliari</hi>.</p>
    <p><hi rend="#b">Dell’Utri cinghia di trasmissione tra B e la mafia –</hi> È per questo motivo che l’avvocato <hi rend="#b">Francesco Centonze</hi>, difensore del fondatore di Forza Italia, ha deciso di citare l’ex presidente del consiglio, guida di un governo che nelle motivazioni della sentenza di primo grado è indicato come “<hi rend="#b">vittima</hi>” della minaccia <hi rend="#b">stragista</hi> di Cosa nostra. Di questo è accusato Dell’Utri: di aver fatto da “<hi rend="#b">cinghia di trasmissione</hi>” delle intimidazioni dei boss mafiosi da Palermo a Palazzo Chigi. Solo che Berlusconi, parte lesa del suo storico braccio destro, non è <hi rend="#b">non è mai stato sentito in aula </hi>durante il processo sulla Trattativa, né in fase d’indagine. Una circostanza che secondo l’avvocato Centonze andava “sanata” essendo l’esame di Berlusconi “una logica conseguenza dalla qualifica di <hi rend="#b">persona offesa</hi> attribuita al medesimo nella sentenza impugnata in quanto destinatario finale della pressione o dei tentativi di pressione di Cosa nostra”.</p>
    <p><hi rend="#b">Lo sfogo di lady Dell’Utri –</hi> Insomma: la speranza di Dell’Utri è quella di essere scagionato in aula dall’amico Silvio. Una frase tipo: “<hi rend="#b">Marcello è una persona perbene che non mi ha mai condotto alcuna minaccia da parte di Cosa nostra</hi>“. Difficile. Perché se risponde e mente, Berlusconi rischia di finire nei guai. E infatti dopo essere stato citato una prima volta, l’ex premier aveva fatto sapere di avere <hi rend="#b">impegni istituzionali</hi> legati alla sua carica di parlamentare europeo. Una decisione che aveva provocato la rabbia di <hi rend="#b">Miranda Ratti</hi>, moglie di Dell’Utri: “Qui c’è la vita di Marcello in gioco, è meglio che non parlo, che non dico quello che penso”, erano state le parole usate dalla donna per commentare il tentativo di Berlusconi di sottrarsi al processo.</p>
    <p><hi rend="#b">Cosa c’è scritto nella sentenza di primo grado –</hi> In un primo momento si era ipotizzato che Berlusconi avesse potuto chiarire fatti diversi da quelli che gli vengono contestati dalla procura di Firenze: quelli cioè ricostruiti nelle 5252 pagine delle motivazioni della sentenza di primo grado della Trattativa. “Se pure non vi è prova diretta dell’inoltro della minaccia mafiosa da Dell’Utri a Berlusconi, perché solo loro sanno i contenuti dei loro colloqui, ci sono ragioni logico-fattuali che inducono a non dubitare che Dell’Utri abbia riferito a Berlusconi quanto di volta in volta emergeva dai suoi rapporti con l’associazione mafiosa Cosa<hi rend="#b"> nostra mediati da Vittorio Mangano</hi>“, scrisse la corte d’assise. <ref target="https://www.ilfattoquotidiano.it/2018/07/19/trattativa-berlusconi-sapeva-dei-rapporti-tra-dellutri-e-la-mafia-e-lex-senatore-rafforzo-la-strategia-di-riina/4504178/">L’ex senatore, secondo i giudici, avrebbe svolto con continuità almeno fino al 1994 il ruolo di intermediario tra interessi di Cosa nostra e quelli di Berlusconi e ciò sarebbe dimostrato dall’esborso di ingenti somme di denaro da parte delle società di Arcore in direzione Cosa nostra anche quando Berlusconi sedeva già a Palazzo Chigi.</ref> “Si ha la conferma – prosegue la sentenza – che sino alla predetta data Dell’Utri, che faceva da intermediario di Cosa nostra per i pagamenti, riferiva a Berlusconi r<hi rend="#b">iguardo ai rapporti coi mafiosi ottenendone le necessarie somme di denaro e l’autorizzazione a versarle a Cosa nostra</hi>“. <ref target="https://www.ilfattoquotidiano.it/2018/07/19/trattativa-stato-mafia-i-giudici-da-berlusconi-soldi-a-cosa-nostra-tramite-dellutri-anche-da-premier-e-dopo-le-stragi/4502945/">Soldi e pressioni legavano Dell’Utri, Cosa nostra e Berlusconi fino al 1994. Poi, con la vittoria di Forza Italia, Cosa nostra beneficia anche di altro: leggi per avere impunità.</ref> “Vi è la prova che Dell’Utri interloquiva con Berlusconi anche al riguardo al denaro da versare ai mafiosi ancora nello stesso periodo temporale nel quale incontrava<hi rend="#b"> Mangano</hi> per le problematiche relative alle <hi rend="#b">iniziative legislative</hi> che i mafiosi si attendevano dal governo”. Il riferimento è al tentativo di abolire l’arresto in flagranza di reato per i mafiosi, grazie a una legge ignota ai ministri ma anticipata da Dell’Utri a Mangano. “Ciò dimostra – prosegue la corte d’assise – che Dell’Utri informava Berlusconi dei suoi rapporti con i clan anche dopo l’insediamento del governo da lui presieduto, perché solo Berlusconi, da premier, avrebbe potuto autorizzare un intervento legislativo come quello tentato e riferirne a Dell’Utri <hi rend="#b">per tranquillizzare i suoi interlocutori</hi>“.</p>
    <p><hi rend="#b">Le accuse, le stragi e gli altri “non rispondo” –</hi> Su tutto questo Berlusconi può non dire una parola. Dopo aver ricevuto la documentazione proveniente dalla procura di Firenze, il giudice Pellino ha considerato Berlusconi <hi rend="#b">teste indagato di reato connesso</hi>, garantendogli automaticamente la possibilità di non rispondere alle domande. <ref target="https://www.ilfattoquotidiano.it/2019/09/26/stragi-berlusconi-indagato-a-firenze-anche-per-il-fallito-attentato-a-costanzo-nel-1993/5479551/">Le accuse sono note: insieme a Dell’Utri, il leader di Forza Italia è sospettato di essere tra i mandanti occulti delle stragi del 1993</ref> (a </p>
    <p><hi rend="#b">Milano</hi>in via Palestro,</p>
    <p><hi rend="#b">Firenze</hi>in via dei Georgofili e</p>
    <p><hi rend="#b">Roma</hi>in via Fauro) e degli attentati falliti del 1994 (a Formello contro Contorno e allo stadio</p>
    <p><hi rend="#b">Olimpico</hi>contro i bus dei carabinieri). Già in passato Berlusconi e Dell’Utri erano stati indagati per gli stessi fatti sia a Firenze (con i nomi in codice di</p>
    <p><hi rend="#b">autore 1</hi>e</p>
    <p><hi rend="#b">autore 2</hi>) e a Caltanissetta (erano rispettivamente</p>
    <p><hi rend="#b">alfa</hi>e</p>
    <p><hi rend="#b">omega</hi>). Due anni fa il capoluogo toscano ha dovuto riaprire l’inchiesta dopo le intercettazioni di</p>
    <p><hi rend="#b">Giuseppe Graviano</hi>, che in carcere sembra tirare in ballo l’ex premier proprio a proposito delle stragi. I legali di Berlusconi sono riusciti a ottenere una documentazione che certifica le 23 contestazioni verso il suo cliente. Contestazione che secondo rumors giudiziari sono a un passo dall’ennesima archiviazione. In questo modo, però, i legali di Berlusconi riusciranno a proteggerlo con la possibilità di avvalersi della facoltà di non rispondere. Un jolly che l’ex premier si è giocato già in passato: nel 2002, quando i giudici del processo a Dell’Utri lo andarono a sentire a</p>
    <p><hi rend="#b">Palazzo Chigi</hi>. Dieci anni dopo, invece, l’ex cavaliere decise di rispondere alle domande della procura di Palermo che indagavano su una presunta</p>
    <p><hi rend="#b">estorsione</hi>da 40 milioni subita sempre dallo stesso Dell’Utri. Un’interrogatorio che poi finì nel nulla visto che l’indagine passò a Milano per competenza, prima di essere</p>
    <p><hi rend="#b">archiviata</hi>. Adesso, invece, Berlusconi Silvio è chiamato a sedersi sul banco dei testimoni. Probabilmente non risponderà. Ma se a sorpresa dovesse deciderlo di farlo, deve prima giurare di dire la</p>
    <p><hi rend="#b">verità</hi>. Tutta la verità.</p>
    <p><hi rend="#b">Twitter</hi>: <ref target="https://twitter.com/pipitone87">@pipitone87</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>