<doc sitename="Il Fatto Quotidiano" title="&quot;L'agenda rossa e la foto di Berlusconi con Graviano esistono, ma se Baiardo le pubblica lo ammazzano&quot;: la versione di Maiorano - Il Fatto Quotidiano" author="F Q" date="2023-12-03" url="https://www.ilfattoquotidiano.it/2023/12/03/lagenda-rossa-e-la-foto-di-berlusconi-con-graviano-esistono-ma-se-baiardo-le-pubblica-lo-ammazzano-la-versione-di-maiorano/7372449/" hostname="ilfattoquotidiano.it" description="Un video sui social per rispondere, dice, alle accuse di Salvatore Baiardo. Protagonista è Alessandro Maiorano, ex dipendente di Palazzo Vecchio e noto per essere stato lo storico accusatore di Matteo Renzi" categories="Mafie" tags="Giuseppe Graviano;Mafia;Silvio Berlusconi" fingerprint="af3a2ebbc54cd229">
  <main>
    <p>Un video su Youtube per rispondere, dice, alle accuse a lui rivolte da <hi rend="#b">Salvatore Baiardo</hi> e per raccontare alcuni aspetti a sua conoscenza. Protagonista è <hi rend="#b">Alessandro Maiorano</hi>, ex dipendente di Palazzo Vecchio e noto per essere stato lo storico accusatore di <hi rend="#b">Matteo Renzi</hi>, che parla di un suo incontro avuto con l’ex gelataio di Omegna condannato nel 1996 per avere <hi rend="#b">favorito la latitanza</hi> dei fratelli <hi rend="#b">Giuseppe e Filippo Graviano</hi>. Alla base della lite con Baiardo la decisione di quest’ultimo di avere tolto dalla copertina del libro la foto dello stesso Maiorano, che del testo è il produttore.</p>
    <p>Alessandro Maiorano, nel video, racconta un aneddoto risalente <hi rend="#b">12 luglio 2023</hi>. Seduti attorno al tavolo di un ristorante in via Baracca a Firenze ci sarebbero stati lui, Baiardo, la compagna di questo e due amici. “Stavamo parlando della realizzazione del <hi rend="#b">libro</hi>” di Baiardo, afferma Maiorano: “Io dico, nel libro sarebbe interessante inserire due argomenti: la <hi rend="#b">foto di Berlusconi con i Graviano</hi>, quando erano giovani e l’<hi rend="#b">agenda rossa di Borsellino</hi>“. <ref target="https://www.ilfattoquotidiano.it/in-edicola/articoli/2023/04/15/baiardo-mi-fece-vedere-una-foto-di-berlusconi-con-graviano/7130911/">Il riferimento è al caso della presunta fotografia – di cui Baiardo aveva parlato al giornalista Massimo Giletti</ref>, salvo smentire poi la circostanza davanti ai magistrati – che ritrarrebbe Graviano insieme a Berlusconi e il generale dei carabinieri </p>
    <p><hi rend="#b">Francesco Delfino</hi>.</p>
    <p>Secondo il racconto di Maiorano quella frase avrebbe però fatto innervosire la compagna dell’ex gelataio di Omegna. “È impossibile, <hi rend="#b">quelle cose non devono venire fuori</hi>“, avrebbe detto la donna. Alla sua domanda sull’esistenza o meno di questi elementi, sempre nel racconto dell’ex dipendente comunale fiorentino, la compagna di Baiardo avrebbe risposto: “È tutto vero, queste cose <hi rend="#b">esistono</hi> ma è il <hi rend="#b">lasciapassare</hi> per mio marito. Se lui dovesse pubblicare queste due cose, <hi rend="#b">lo ammazzerebbero</hi>“, conclude il suo racconto Maiorano.</p>
    <p>L’ex gelataio di Omegna è divenuto famoso nel novembre del 2022, quando <ref target="https://www.ilfattoquotidiano.it/in-edicola/articoli/2023/01/17/messina-denaro-parla-baiardo-il-profeta-dellarresto-sapevo-da-10-giorni/6938731/">predisse l’arresto di Matteo Messina Denaro </ref>durante un’intervista televisiva con lo stesso Giletti. A seguito del verificarsi della sua “profezia”, Giletti lo aveva nuovamente invitato di nuovo in trasmissione. È durante i suoi contatti con il giornalista che Baiardo avrebbe raccontato la storia della foto, mostrandogliela in un’occasione, stando sempre a quanto raccontato dal conduttore televisivo agli inquirenti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>