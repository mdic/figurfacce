<doc sitename="Il Fatto Quotidiano" title="Governo, Mulè (FI): &quot;Passo indietro di Berlusconi? Irrispettoso per nostri elettori&quot;. &quot;Voto a luglio? Troppo caldo&quot; - Il Fatto Quotidiano" author="Manolo Lanaro" date="2018-05-08" url="https://www.ilfattoquotidiano.it/2018/05/08/governo-mule-fi-passo-indietro-di-berlusconi-irrispettoso-per-nostri-elettori-voto-a-luglio-troppo-caldo/4341587/" hostname="ilfattoquotidiano.it" description="La risposta ufficiale alla proposta leghista lanciata oggi da Giorgetti di un passo indietro di Berlusconi per far nascere un governo M5s-Lega, con annesso aut aut affinché Forza Italia non sostenga il governo neutrale, arriva da Giorgio Mulè, portavoce unico degli azzurri. “La proposta di un passo indietro di Berlusconi è irricevibile. La dignità dei …" categories="Politica" tags="Forza Italia;Silvio Berlusconi" fingerprint="3e67807ef017c34c">
  <main>
    <p>La risposta ufficiale alla proposta leghista lanciata oggi da <hi rend="#b">Giorgetti</hi> di un <ref target="https://www.ilfattoquotidiano.it/2018/05/08/lega-berlusconi-faccia-passo-di-lato-per-far-partire-esecutivo-ma-fi-proposta-irricevibile-ma-no-governo-neutro/4340526/">passo indietro di Berlusconi per far nascere un governo M5s-Lega</ref>, con annesso aut aut affinché <hi rend="#b">Forza Italia</hi> non sostenga il governo neutrale, arriva da<hi rend="#b"> Giorgio Mulè</hi>, portavoce unico degli azzurri.</p>
    <p>“La proposta di un passo indietro di <hi rend="#b">Berlusconi</hi> è irricevibile. La dignità dei cinque milioni di elettori che hanno scelto Forza Italia all’interno della coalizione di centrodestra non può essere svillaneggiata o annessa ad un disegno politico che non ha nulla a che vedere con quello proposto agli elettori. Finché la coalizione è unita nessuna può chiedere passi di lato, posizioni da belle statuine, appoggi esterni di Forza Italia. Non si può chiedere a Silvio Berlusconi di rinunciare ad esistere”.</p>
    <p>Mulè ribadisce il No al governo neutrale: “Forza Italia non ha mai fatto una dichiarazione a favore del ‘<hi rend="#i">governo neutrale</hi>‘ e nessuno sta chiedendo a <hi rend="#b">Salvini</hi> di astenersi su questa ipotesi di governo – spiega – il governo nascerà, giurerà nelle mani del <hi rend="#b">Presidente della Repubblica</hi>, si presenterà al parlamento, dopodiché potrà rimanere per il tempo necessario fino allo scioglimento delle Camere. Non è necessario un atto di forza o sottomissione politica al ‘governo neutrale’ per andare a elezioni a settembre” e sui sospetti che la Lega stia cercando un pretesto per strappare da Berlusconi: “Non posso dire io se sono veri o no”. Si tornerà a votare? “Purtroppo sì, spero soltanto che non si inviteranno gli italiani ad andare alle urne in costume da bagno, evitando così di farci tirare dietro secchiello e paletta da chi è in vacanza meritatamente. Risparmiamo uno stress elettorale con una campagna elettorale estiva durissima. Si può votare a settembre”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>