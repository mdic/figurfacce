<doc sitename="Il Fatto Quotidiano" title="Berlusconi torna in Francia, buen retiro nella villa di Marina vicino Nizza (come durante il lockdown) - Il Fatto Quotidiano" author="F Q" date="2020-10-16" url="https://www.ilfattoquotidiano.it/2020/10/16/berlusconi-torna-in-francia-buen-retiro-nella-villa-di-marina-vicino-nizza-come-durante-il-lockdown/5969451/" hostname="ilfattoquotidiano.it" description="Silvio Berlusconi è tornato in Francia. L’ex premier, secondo quanto riporta l’Adnkronos, è nella villa della figlia Marina a Châteauneuf-de-Grasse, Valbonne, circa 35 chilometri da Nizza. Dopo aver trascorso in Provenza tutto il lockdown piena emergenza coronavirus e averci fatto un blitz anche questa estate (alla fine di agosto), il leader di Forza Italia. guarito …" categories="Politica" tags="Coronavirus;Silvio Berlusconi" fingerprint="ada6626dbb16908d">
  <main>
    <head rend="h1">Berlusconi torna in Francia, buen retiro nella villa di Marina vicino Nizza (come durante il lockdown)</head>
    <graphic src="https://st.ilfattoquotidiano.it/wp-content/uploads/2020/09/18/Berlusconi1200-690x362.jpg"/>
    <p><hi rend="#b"> Silvio Berlusconi</hi> è tornato in Francia. L’ex premier, secondo quanto riporta l’Adnkronos, è nella villa della figlia Marina a Châteauneuf-de-Grasse, Valbonne, circa 35 chilometri da<hi rend="#b"> Nizza</hi>. Dopo aver trascorso in Provenza tutto il lockdown piena emergenza coronavirus e averci fatto un blitz anche questa estate (alla fine di agosto), il leader di Forza Italia. <ref target="https://www.ilfattoquotidiano.it/2020/09/16/berlusconi-ho-temuto-di-morire-di-non-farcela-le-frasi-di-zangrillo-sul-virus-con-me-non-ha-sottovalutato-i-sintomi/5933066/">guarito dopo aver contratto il Covid</ref>, avrebbe deciso di ‘replicare’, proprio ora che si profila una nuova ondata di contagi in Italia. <ref target="https://www.ilfattoquotidiano.it/2020/10/16/coronavirus-in-francia-25mila-contagi-spagna-222-morti-e-oltre-15mila-casi-piu-di-7mila-infetti-in-germania/5968243/">Anche se la Francia risulta essere uno dei paesi più colpiti nell’ultimo periodo. </ref></p>
    <p>Su consiglio della primogenita, il leader azzurro, ormai clinicamente guarito dal Covid (come dimostrato dagli ultimi tamponi negativi a distanza), ma ancora provato dal virus, ha scelto la casa di proprietà della figlia, una villa di metà Ottocento con circa centomila metri quadrati di terreno, come buen retiro. In questo modo Berlusconi <hi rend="#b">avrà modo di riposarsi in sicurezza anti-contagio</hi>, ovvero nel rispetto delle norme anti-Covid, evitando anche la ‘processione’ di parlamentari azzurri in visita. Il presidente di Fi continua a lavorare da ‘remoto’, partecipando alle <hi rend="#b">votazioni del Parlamento Ue a distanza</hi>, senza tralasciare gli impegni di partito, anche attraverso la piattaforma Zoom o semplicemente il telefono. Berlusconi ascolta tg e programmi di informazione riferiscono fonti parlamentari. Ad aggiornarlo sugli ultimi sviluppi politici, comunque, ci pensano i più stretti collaboratori e i vertici azzurri, a cominciare dal vicepresidente <hi rend="#b">Antonio Tajani.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>