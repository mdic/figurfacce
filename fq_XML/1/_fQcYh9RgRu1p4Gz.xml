<doc sitename="Il Fatto Quotidiano" title="Forza Italia, Mulè: &quot;Scontri interni al partito? Siamo messi peggio del Pd, non abbiamo neanche la capacità di far ridere&quot; - Il Fatto Quotidiano" author="Gisella Ruccia" date="2019-07-02" url="https://www.ilfattoquotidiano.it/2019/07/02/forza-italia-mule-scontri-interni-al-partito-siamo-messi-peggio-del-pd-non-abbiamo-neanche-la-capacita-di-far-ridere/5295885/" hostname="ilfattoquotidiano.it" description="“Scontri interni a Forza Italia? Assisto abbastanza basito a quello che accade. Dopo le nomine di Berlusconi è cominciata una guerra tra eserciti di Franceschiello“. Così, ai microfoni de “L’Italia s’è desta” (Radio Cusano Campus), Giorgio Mulé, deputato e portavoce di Forza Italia, commenta le lotte fratricide interne al suo partito, all’indomani della nomina dei …" categories="Politica" tags="Forza Italia;Gianni Cuperlo;Giorgio Mulè;Giovanni Toti;Mara Carfagna;Mariastella Gelmini;Matteo Salvini;Pippo Civati;Silvio Berlusconi" fingerprint="1bb0182265c60c6d">
  <main>
    <p>“<hi rend="#b">Scontri interni a Forza Italia? Assisto abbastanza basito</hi> a quello che accade. <hi rend="#b">Dopo le nomine di Berlusconi è cominciata una guerra tra eserciti di Franceschiello</hi>“. Così, ai microfoni de <hi rend="#b">“L’Italia s’è desta”</hi> (Radio Cusano Campus), <hi rend="#b">Giorgio Mulé</hi>, deputato e portavoce di <hi rend="#b">Forza Italia</hi>, commenta le lotte fratricide interne al suo partito, all’indoman<ref target="https://www.ilfattoquotidiano.it/2019/06/19/forza-italia-berlusconi-nomina-carfagna-e-toti-nuovi-coordinatori-lui-replica-la-rivoluzione-si-fa-con-i-contenuti/5268181/">i della nomina dei due coordinatori nazionali, Mara Carfagna e Giovanni Toti.</ref></p>
    <p>“In questa fase – continua Mulé – doveva esserci una sana e matura discussione sulle regole da mettere alla base delle primarie e dell’elezione dei nuovi coordinatori. Questa fase obbligava le persone che erano state incaricate di questo, ovvero <hi rend="#b">Toti, Carfagna, Gelmini, Bernini (commissione che include anche Antonio Tajani</hi> e che è preposta alla realizzazione del nuovo statuto di Forza Italia, ndr), a fare<hi rend="#b"> tre passi indietro</hi> rispetto al dibattito politico interno per preparare le regole. E invece due ore dopo quelle nomine si è cominciato a dividere il bianco e il nero, i buoni e i cattivi”.</p>
    <p>E rincara: “<hi rend="#b">Ci sono delle cose abbastanza ridicole</hi>, che si scatenano a una certa ora. Se, ad esempio, <hi rend="#b">Toti</hi> dice che oggi il cielo è blu e la <hi rend="#b">Gelmini</hi> non l’ha interpretato bene, allora nel giro di un’ora si scatenano le batterie. Cioè escono sulle agenzie i fle dichiarazioni dei <hi rend="#b">fan della Gelmini</hi> che dicono: ‘No, il cielo non è blu, ma è grigio come dice la Gelmini’. Ma di cosa parliamo? Berlusconi ha fatto questa scelta nelle nomine perché si tratta di un arricchimento. <hi rend="#b">La posizione opposta di Carfagna e di Toti su Salvini?</hi> – prosegue – Puoi anche pensare che l’arancia non vada bene sul pesce, ma, quando lo provi, poi scopri che ci va benissimo. <hi rend="#b">Per me è un grandissimo arricchimento</hi> che Toti e Carfagna possano ragionare insieme sul da farsi, anche in maniera robusta e ruvida. E’ eccellente come soluzione per evitare il pensiero unico. <hi rend="#b">Devi avere, però, la maturità di avere quel ruolo</hi>, devi avere la leadership. Adesso non possiamo continuare a occupare le agenzie coi nostri sterili e inutili dibattiti”.</p>
    <p>E chiosa: “<hi rend="#b">Ci stiamo riducendo come il Pd? Veramente non c’è neanche l’effervescenza dei Civati e dei Cuperlo. Non abbiamo neanche quella capacità di far ridere</hi>“</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>