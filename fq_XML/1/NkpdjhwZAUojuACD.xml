<doc sitename="Il Fatto Quotidiano" title="Forza Italia, Gelmini: “Toti ha stancato. Noi non siamo come Lega e Fratelli d’Italia” - Il Fatto Quotidiano" author="Gisella Ruccia" date="2019-07-31" url="https://www.ilfattoquotidiano.it/2019/07/31/forza-italia-gelmini-toti-ha-stancato-noi-non-siamo-come-lega-e-fratelli-ditalia/5360964/" hostname="ilfattoquotidiano.it" description="“Io sono assolutamente favorevole alle primarie in Forza Italia, ma non condivido né i toni, né la linea politica di Giovanni Toti. Queste critiche giornaliere, questi ultimatum rivolti a Forza Italia e a Berlusconi onestamente hanno stancato, soprattutto i nostri elettori. Toti vuole rendere Forza Italia ancillare rispetto a Lega e a Fratelli d’Italia”. Sono …" categories="Politica" tags="Forza Italia;Giorgia Meloni;Giovanni Toti;Mariastella Gelmini;Matteo Salvini;Polemica;Silvio Berlusconi" fingerprint="1bb404449164d38d">
  <main>
    <p>“Io sono assolutamente favorevole alle primarie in Forza Italia, ma<hi rend="#b"> non condivido né i toni, né la linea politica di Giovanni Toti. </hi>Queste critiche giornaliere, questi ultimatum rivolti a Forza Italia e a Berlusconi onestamente hanno stancato, soprattutto i nostri elettori. <hi rend="#b">Toti vuole rendere Forza Italia ancillare rispetto a Lega e a Fratelli d’Italia</hi>”. Sono le parole pronunciate ai microfoni de <hi rend="#b">“L’Italia s’è desta”,</hi> su Radio Cusano Campus, dalla capogruppo di <hi rend="#b">Forza Italia</hi> alla Camera <hi rend="#b">Mariastella Gelmini</hi> in merito alle posizioni del presidente della Regione Liguria, <hi rend="#b">Giovanni Toti</hi>, che le ha poi risposto con un video su Facebook, dicendosi <hi rend="#b">pronto a lasciare il suo ruolo se non ci sarà un vero cambiamento nel partito:</hi> “Sento dire che ‘Toti ha stufato’, ma io credo che abbia stufato una classe dirigente dove anche i più giovani sono vecchi di più di dieci anni<hi rend="#b">,</hi> dove i nuovi arrivati sono tenuti lì come pupazzi impagliati senza dargli spazio”.</p>
    <p>Gelmini rincara su Toti: “Non ci si può candidare ad essere il coordinatore del partito se poi speri che quel partito nell’arco di un anno sparisca, perché, di fatto, non avrebbe più ragion d’essere. <hi rend="#b">Noi non siamo la destra, non siamo espressione del sovranismo</hi>: quel campo è già occupato. Noi siamo orgogliosi della nostra storia, abbiamo lo sguardo rivolto al futuro, vogliamo costruire un <hi rend="#b">movimento liberale, popolare, cattolico e riformista</hi>. E – continua – riteniamo che questo non sia incompatibile con <hi rend="#b">Salvini e Meloni</hi>, a condizione, però, che ci sia <hi rend="#b">rispetto reciproco</hi>. Quando <hi rend="#b">la Meloni auspica un governo Lega-Fratelli d’Italia</hi>, commette un errore di prospettiva e un eccesso di valutazione di sé. Non abbiamo alcuna intenzione di pietire la possibilità di far parte del centrodestra, perché noi siamo il centrodestra. Senza di noi Salvini e la Meloni sono la destra”.</p>
    <p>E aggiunge: “Io credo all’unità del centrodestra e lavoro in questa direzione, ma non al prezzo di svendere le mie opinioni, i miei principi, i valori di Forza Italia e il nostro programma, perché<hi rend="#b"> il programma della Lega oggi di liberale non ha proprio niente</hi>. Senza Forza Italia la ricetta liberale non si attua. L’Italia ha bisogno di un partito come Fiche deve guardare al ceto medio impoverito dalla crisi, ma anche a famiglie e pensionati. C’è un partito gigantesco dell’astensione – prosegue – di tanti delusi da questo governo, che non si sentono rappresentati né dai <hi rend="#b">toni urlati di Salvini, che fa leva sulla paura e sulla rabbia</hi>, né dalla sinistra. Il centrodestra rimane l’unica alternativa credibile <hi rend="#b">alle chiacchiere del M5s e alle ricette superate del Pd.</hi> Per <hi rend="#b">Salvini l’emergenza è l’immigrazione</hi>, per gli italiani è il lavoro. Dobbiamo saper parlare all’Italia che non si arrende e che non aspetta a casa il <hi rend="#b">reddito di cittadinanza</hi>, ma che vuole un riscatto”.</p>
    <p>Leggera critica anche al leader di Forza Italia: “<hi rend="#b">Berlusconi ha fondato il centrodestra</hi> e ha sempre ragionato come federatore, come leader di una coalizione più che capo di un partito. E quindi <hi rend="#b">ha fatto un po’ di sconti a Salvini,</hi> ma per eccesso di generosità e per attaccamento al centrodestra. Sta di fatto che oggi noi dobbiamo occuparci di noi stessi. <hi rend="#b">Non è col rincorrere Salvini che rafforziamo il centrodestra</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>