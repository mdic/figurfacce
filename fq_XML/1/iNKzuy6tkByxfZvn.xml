<doc sitename="Il Fatto Quotidiano" title="Centrodestra, faccia a faccia ad Arcore fra Berlusconi e Salvini. Il leader di FI vuole garanzie su giustizia e telecomunicazioni - Il Fatto Quotidiano" author="F Q" date="2018-06-04" url="https://www.ilfattoquotidiano.it/2018/06/04/centrodestra-faccia-a-faccia-ad-arcore-fra-berlusconi-e-salvini-il-leader-di-fi-vuole-garanzie-su-giustizia-e-telecomunicazioni/4403838/" hostname="ilfattoquotidiano.it" description="È rimasto tagliato fuori dalla formazione del governo, nei sondaggi è sempre più lontano dal Carroccio e nella coalizione di centrodestra il suo partito sarà l’unico a votare no alla fiducia (Fratelli d’Italia va verso l’astensione). Ma Silvio Berlusconi non molla. E chiede conto a Matteo Salvini di quel “via libera” che ha permesso a …" categories="Politica" tags="Giustizia;Governo M5S-Lega;Matteo Salvini;Silvio Berlusconi;Telecomunicazioni" fingerprint="faa592715b26d0cc">
  <main>
    <head rend="h1">Centrodestra, faccia a faccia ad Arcore fra Berlusconi e Salvini. Il leader di FI vuole garanzie su giustizia e telecomunicazioni</head>
    <graphic src="https://st.ilfattoquotidiano.it/wp-content/uploads/2018/04/05/Colle-Berlusconi-Salvini-675.jpg"/>
    <p>È rimasto tagliato fuori dalla formazione del governo, <ref target="https://www.ilfattoquotidiano.it/2018/05/31/sondaggi-centrodestra-al-41-oggi-avrebbe-la-maggioranza-ma-se-facesse-il-listone-unico-il-m5s-volerebbe-oltre-il-40/4394559/">nei sondaggi è sempre più lontano dal Carroccio</ref> e nella coalizione di <hi rend="#b">centrodestra</hi> il suo partito sarà l’unico a votare no alla <hi rend="#b">fiducia</hi> (Fratelli d’Italia va verso l’astensione). Ma <hi rend="#b">Silvio Berlusconi</hi> non molla. E chiede conto a <hi rend="#b">Matteo Salvini</hi> di quel <ref target="https://www.ilfattoquotidiano.it/2018/05/09/governo-lega-e-m5s-ottengono-altre-24-ore-dal-quirinale-berlusconi-ok-governo-fi-non-votera-la-fiducia/4343546/">“via libera” che ha permesso a Movimento 5 stelle e Lega di dare vita all’esecutivo Conte</ref>. Nella mattinata di lunedì 4 giugno i due leader si sono incontrati in un faccia a faccia di oltre 40 minuti ad <hi rend="#b">Arcore</hi>. Un vertice “cordiale”, da quanto si apprende, in cui l’ex Cavaliere ha chiesto precise rassicurazioni su temi a lui “cari”. Quali? <hi rend="#b">Giustizia</hi>, <hi rend="#b">aziende</hi>, <hi rend="#b">telecomunicazioni</hi>. Perché ora che Berlusconi non è più al governo, ha bisogno che il suo (non ancora ex) “alleato” gli offra adeguate garanzie.</p>
    <p>Uno dei nodi centrali è quello delle telecomunicazioni. Anche se la “spartizione” di sottosegretari, viceministri, deleghe e presidenti delle commissioni parlamentari ancora non è avvenuta ufficialmente, infatti, <ref target="https://www.ilfattoquotidiano.it/premium/articoli/il-governo-conte-giura-ora-si-tratta-sulle-deleghe-il-primo-litigio-e-sulle-tv/"> Movimento 5 stelle e Lega devono risolvere il primo – delicatissimo – conflitto</ref>. Da un lato c’è </p>
    <p><hi rend="#b">Luigi Di Maio</hi>, che vorrebbe tenere per sé la delega alle telecomunicazioni (per evitare l’accusa di aver “accettato” i diktat esterni di Berlusconi), dall’altro c’è la Lega, che vuole quell’incarico per rassicurare l’alleato di sempre (e le sue aziende, cioè</p>
    <p><hi rend="#b">Mediaset</hi>). E su questo è arrivata la promessa di Salvini: la delega andrà alla Lega. Uno scontro, questo, che rischia di creare tensioni forti all’interno del neonato governo.</p>
    <p>Ma durante il vertice fra il leader di Forza Italia e il neo ministro dell’Interno c’è stato anche modo di parlare di <hi rend="#b">giustizia</hi>. Nonostante la casella del Guardasigilli nel governo gialloverde sia andata al pentastellato <hi rend="#b">Alfonso Bonafede</hi>, infatti, Berlusconi vuole che la Lega lo tuteli da possibili “rappresaglie” dei 5 stelle contro di lui. Nel contratto di governo, si ricorderà, alla voce di giustizia sono previsti alcuni provvedimenti forti, come<ref target="https://www.ilfattoquotidiano.it/2018/05/21/contratto-di-governo-la-giustizia-che-non-piace-a-b-e-le-leggi-di-di-maio-e-salvini-pene-piu-dure-per-corrotti-e-scippatori/4365512/"> l’ipotesi di inasprire le pene per i corrotti e per il reato di voto di scambio, o quella di introdurre nuove norme anti-coorruzione</ref>. Sul tavolo anche le politiche economiche del nuovo esecutivo (la </p>
    <p><hi rend="#b">flat tax</hi>tanto cara agli imprenditori) e le prospettive future dell’alleanza di centrodestra.</p>
    <p>“Come è andato l’incontro con Berlusconi? Bene”, ha dichiarato Salvini durante un comizio a <hi rend="#b">Fiumicino</hi>. “Abbiamo parlato di progetti, di cose da fare perché continuo a ritenere che nel contratto e nell’azione di governo ci saranno tante idee che diventeranno realtà che arrivano dal programma del centrodestra”, ha aggiunto. Un modo per dire che l’alleanza con Forza Italia è ancora viva e forte. E che la Lega si farà portatrice delle istanze dell’ex Cavaliere in tutte le sedi che contano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>