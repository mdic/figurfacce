<doc sitename="Il Fatto Quotidiano" title="FqMillenniuM, il report delle banche d'affari: &quot;Italia a rischio affondamento come un Titanic&quot; - Il Fatto Quotidiano" author="F Q" date="2018-08-11" url="https://www.ilfattoquotidiano.it/2018/08/11/fqmillennium-il-report-delle-banche-daffari-italia-a-rischio-affondamento-come-un-titanic/4553097/" hostname="ilfattoquotidiano.it" description="“Gli investitori dovrebbero tenere a mente che nell’affondamento del Titanic la sorte dei passeggeri di prima classe non fu molto diversa da quella di chi viaggiava in terza”. È l’avvertimento contenuto in un report riservato sulla situazione politico-economica italiana redatto da Citi, uno dei maggiori gruppi bancari mondiali, basato negli Usa. Il report, rivolto agli …" categories="Economia" tags="Governo Conte;Governo M5S-Lega;Millennium;Peter Gomez;Silvio Berlusconi" fingerprint="af85c2c04d132137">
  <main>
    <head rend="h1">FqMillenniuM, il report delle banche d’affari: “Italia a rischio affondamento come un Titanic”</head>
    <graphic src="https://st.ilfattoquotidiano.it/wp-content/uploads/2018/08/11/Millennium-675.jpg"/>
    <p>“Gli <hi rend="#b">investitori</hi> dovrebbero tenere a mente che nell’affondamento del <hi rend="#b">Titanic</hi> la sorte dei passeggeri di prima classe non fu molto diversa da quella di chi viaggiava in terza”. È l’avvertimento contenuto in un <hi rend="#b">report riservato</hi> sulla situazione politico-economica italiana redatto da <hi rend="#b">Citi</hi>, uno dei maggiori gruppi bancari mondiali, basato negli <hi rend="#b">Usa</hi>. Il report, rivolto agli investitori che operano sul nostro <hi rend="#b">mercato finanziario</hi>, paragona l’Italia giallo-verde al transatlantico naufragato, paventando il rischio di un nuovo affondamento: complice la bassa crescita degli ultimi anni, “l’Italia non si trova in una posizione migliore rispetto al settembre 2011, quando era al culmine della crisi che portò alla destituzione di <hi rend="#b">Silvio Berlusconi</hi>“, si legge ancora nel rapporto che <hi rend="#b">Fq MillenniuM</hi>, il mensile diretto da <hi rend="#b">Peter Gomez</hi> in edicola da sabato scorso, ha potuto consultare insieme ad analoghi documenti riservati di <hi rend="#b">Credit Suisse</hi> e della britannica <hi rend="#b">Barclays</hi>.</p>
    <p>Accanto all’incertezza dovuta al nuovo<hi rend="#b"> governo “anti-establishment”</hi> M5s-Lega (il rapporto è datato 3 luglio), Citi sottolinea i <hi rend="#b">mali strutturali</hi> della nostra economia, che potrebbero contribuire ad aggravare l’eventuale scoppio di una <hi rend="#b">nuova crisi</hi>: l’Italia “è un miscuglio fortemente sbilanciato di debito pubblico (altissimo), ricchezza privata (molto elevata) e bassa capitalizzazione di mercato”. A questo si aggiungono gli squilibri fra il <hi rend="#b">Nord</hi> delle “eccellenze” e il <hi rend="#b">Sud</hi> che ha il record del “sottosviluppo” nell’<hi rend="#b">Eurozona</hi>.</p>
    <p>L’<hi rend="#b">antieuropeismo</hi> è un altro tema che preoccupa i mercati: “Crediamo – si legge nel report di Credit Suisse datato 6 luglio – che la nomina di due parlamentari notoriamente su <hi rend="#b">posizioni euroscettiche</hi> e anti-euro alla presidenza delle commissioni economiche del Senato e della Camera (<hi rend="#b">Alberto Bagnai</hi> e <hi rend="#b">Claudio Borghi</hi>, <hi rend="#i">ndr</hi>) abbia determinato il rialzo dello spread a giugno”.</p>
    <p>I report distinguono però tra le “sparate” dei <hi rend="#b">leader politici</hi> della nuova maggioranza e gli atti concreti. Secondo Barclays (report del 29 giugno), <hi rend="#b">Lega</hi> e <hi rend="#b">M5s</hi> alla fine “adotteranno un approccio pragmatico rispetto ai vincoli europei e di finanza pubblica del Paese, dato che entrambe possono trarre beneficio dal restare al governo anziché tentare di andare a <hi rend="#b">elezioni anticipate</hi>“. A questo proposito, Citi nota maliziosamente che i provvedimenti economici più controversi sono scomparsi dall’agenda: “Vale la pena notare che finora il focus principale del governo è stato sull’<hi rend="#b">emergenza migranti</hi> e non sui punti chiave del programma di governo quali la<hi rend="#b"> flat tax</hi> e il <hi rend="#b">reddito di cittadinanza</hi>“.</p>
    <p>Nei loro consigli agli investitori le <hi rend="#b">banche</hi> si sbilanciano in previsioni sulla tenuta del <hi rend="#b">governo Conte</hi>. È ancora Citi a citare come fattore di stabilità i “voltagabbana” del <hi rend="#b">Parlamento</hi>, ricordando che nella precedente legislatura “più di 300 parlamentari “hanno cambiato idea” spostando la loro collocazione dal <hi rend="#b">partito</hi> che li aveva eletti verso altre formazioni e risultando spesso determinanti nel dare supporto al governo in carica”.</p>
    <p>
      <hi rend="#b">HANNO SCRITTO SU QUESTO NUMERO: Massimo A. Alberizzi, Fabrizio d’Esposito, Peter Gomez, Luca Mercalli, Renata Molho, Antonio Padellaro, Tim Parks, Valentina Petrini, Ferruccio Sansa, Marco Travaglio, Alberto Vannucci</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>