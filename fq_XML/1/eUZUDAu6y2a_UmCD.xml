<doc sitename="Il Fatto Quotidiano" title="Berlusconi torna nel segno dell'impunità: &quot;Galera solo per i violenti&quot;. Corrotti fuori su cauzione. &quot;M5s, dietro c'è Davigo&quot; - Il Fatto Quotidiano" author="F Q" date="2017-10-14" url="http://www.ilfattoquotidiano.it/2017/10/14/berlusconi-torna-nel-segno-dellimpunita-galera-per-i-violenti-i-corrotti-fuori-su-cauzione-m5s-dietro-ce-davigo/3914219/" hostname="ilfattoquotidiano.it" description="La custodia cautelare solo per chi è accusato di fatti di sangue, tutti gli altri – tipo i ladri e i corrotti – fuori sotto cauzione. E poi ovviamente l’usato sicuro: la riforma delle intercettazioni, la separazione delle carriere dei magistrati, la non appellabilità delle sentenze di assoluzione. Quindi un paio d’attacchi al Movimento 5 …" categories="Politica" tags="Forza Italia;Movimento 5 Stelle;PD;Silvio Berlusconi" fingerprint="8d85d43569ae212c">
  <main>
    <head rend="h1">Berlusconi torna nel segno dell’impunità: “Galera solo per i violenti”. Corrotti fuori su cauzione. “M5s, dietro c’è Davigo”</head>
    <graphic src="https://st.ilfattoquotidiano.it/wp-content/uploads/2017/10/b675.jpg"/>
    <p>La <hi rend="#b">custodia cautelare</hi> solo per chi è accusato di fatti di sangue, tutti gli altri – tipo i ladri e i corrotti – fuori sotto <hi rend="#b">cauzione</hi>. E poi ovviamente l’usato sicuro: la riforma delle <hi rend="#b">intercettazioni</hi>, la separazione delle carriere dei magistrati, la <hi rend="#b">non appellabilità</hi> delle sentenze di assoluzione. Quindi un paio d’attacchi al <hi rend="#b">Movimento 5 Stelle</hi> e a <hi rend="#b">Piercamillo Davigo</hi>, reo di non sorridere mai, e che sarebbe pronto a fare il premier proprio per i pentastellati: ipotesi che decreterebbe la sua <hi rend="#b">fuga verso l’estero</hi>. In coda la novità della casa: la difesa dei diritti degli <hi rend="#b">animali</hi>, che però a questo giro viene prima del solito “piano per il <hi rend="#b">Sud</hi>“. Finito? Ah no, c’è ancora il tempo per la classica barzelletta: Berlusconi muore e convince Dio a fare il vicepresidente del Paradiso. Il pubblico sorride anche se è una battuta vecchiotta di un paio di decenni. Ma d’altra parte le novità dell’ultimo, ennesimo, ritorno di <hi rend="#b">Silvio Berlusconi </hi>sono altre.</p>
    <p>L’ex premier ormai ottuagenario ha scelto il giorno del decimo anniversario del <hi rend="#b">Pd</hi>, per inaugurare la campagna elettorale in vista delle politiche del 2018. Un turno elettorale che per<hi rend="#b"> Matteo Renzi</hi> sarà “un corpo a corpo” con il <hi rend="#b">centrodestra</hi>. Più di qualcuno si sarà chiesto: E il <hi rend="#b">Movimento 5 Stelle</hi>? Di quale centrodestra parla Renzi? Ma il solito ovviamente. Quello dell’inno di<hi rend="#b"> Forza Italia </hi>su sfondo azzurro, dei proclami contro i comunisti, del ghigno di Berlusconi, tirato -letteralmente – a lucido per l’occasione. Passano pochi minuti dalle parole del segretario dem ed ecco che da <hi rend="#b">Ischia</hi> fa capolino il volto dell’ex cavaliere. L’occasione è la presentazione del nuovo simbolo di Forza Italia: si chiama l’<hi rend="#b">Albero delle Libertà,</hi> che era anche uno dei simboli della <hi rend="#b">Rivoluzione Francese</hi>, usato in Italia nel 1914 durante la <hi rend="#b">settimana rossa</hi> in <hi rend="#b">Emilia Romagna</hi>. Concetti non esattamente cari all’ex premier, che evidentemente li ignora. Fa nulla, perché dopo il tour con tanto di elmetto dei vigili del fuoco tra i terremotati di Casamicciola, Berlusconi è pronto a tornare nel suo habitat naturale: la campagna elettorale.</p>
    <p>E dunque spazio al suo programma che sarebbe stato discusso con cinquanta – “anzi <hi rend="#b">cento</hi>“, “anzi <hi rend="#b">gruppi di cento</hi>” – elettori che non sono andati a votare. Cosa c’è dentro quelle pagine che Silvio consegna ai suoi interlocutori ischitani? Ma ovviamente una grande<hi rend="#b"> riforma della giustizia</hi>. Primo: “Il cambiamento assoluto delle <hi rend="#b">intercettazioni</hi>, prendendo a modello l’America”. Secondo: “La <hi rend="#b">non appellabilità</hi> delle sentenze di <hi rend="#b">assoluzione</hi>“. Terzo: “Basta ai processi infiniti perché il processo è già una <hi rend="#b">pena</hi>“. In coda una straordinaria novità: “In galera prima delle sentenze definitive ci andranno solo quelli accusati di <hi rend="#b">reati di sangue</hi>, per tutti gli altri introdurremo la <hi rend="#b">cauzione</hi>“. Insomma la <hi rend="#b">libertà</hi> è per chi ha il denaro per pagarsela. Ovviamente il redivivo Berlusconi non dimentica di promettere una sempre attuale<hi rend="#b"> riforma costituzionale</hi>. “Una volta al Governo faremo la riforma della <hi rend="#b">Costituzione</hi> così chi viene eletto ha <hi rend="#b">vicolo di mandato</hi>“, annuncia il premier che sarebbe caduto ben prima del 2011 se i Razzi e gli Scilipoti si fossero dovuti sottomettere al vincolo di mandato. </p>
    <p>Quindi è il turno degli avversari. Che per Berlusconi, però, sono “i <hi rend="#b">ribellisti</hi>“, cioè i 5 Stelle che “hanno nel loro programma proposte che non sono conosciute”. Lui, però, ovviamente le sa. Quali sono dunque? “La tassa sulla successione del <hi rend="#b">45%</hi>, come hanno fatto i socialisti in Francia”, dice l’anziano leader, evidentemente sensibile come non mai all’argomento. “I 5 Stelle sono una forza <hi rend="#b">pauperista</hi>. Loro non hanno né arte né parte, loro non hanno mai lavorato in maggioranza. L’86% di chi è in Parlamento non ha mai fatto una <hi rend="#b">dichiarazione dei redditi,</hi> sono loro i veri professionisti della politica, quando volevamo andare votare a settembre io e il Pd loro si sono opposti”, ha continuato a tuonare per poi indirizzare i suoi attacchi al candidato premier. <hi rend="#b">Luigi Di Maio</hi>? “No lui è un <hi rend="#b">frontman</hi>“, assicura Berlusconi, “se i 5 stelle vinceranno vedrete che sarà <hi rend="#b">Davigo</hi> il premier”. Ipotesi infausta per il pregiudicato, perché Davigo “è un concentrato di odio <hi rend="#b">invidia</hi> e rabbia, i suoi collaboratori dicono che non lo hanno mai visto <hi rend="#b">sorridere</hi>“. Quindi se mai davvero i pentastellati dovessero vincere le elezioni, l’ex cavaliere promette: “Se sarà così io dall’<hi rend="#b">Italia</hi> me ne vado”.</p>
    <p>Il resto del comizio è un mix di cifre assortite (“In Italia ci sono 15 milioni di poveri”) e proposte già sentite, come la pensione minima <hi rend="#b">a mille euro</hi> e quella per le mamme “che hanno lavorato anche la sera, di notte, sabato, domenica, avranno una pensione perché hanno diritto ad avere una <hi rend="#b">vecchiaia serena</hi> e dignitosa”. Senza dimenticare la specialità della casa: l’umorismo più o meno volgare, declinato su più fronti. Politica estera: “In America hanno un problema, c’è questo signor <hi rend="#b">Trump</hi> di cui apprezziamo la moglie e la figlia”. Integrazione: “Sono andato nei centri di accoglienza di <hi rend="#b">Gheddafi</hi> e non ho visto il bidet ho detto che erano necessari e ho detto: voglio insegnare a questi<hi rend="#b"> scopatori libici </hi>che anche i preliminari sono importanti”. L’ultima invece è per se stesso: “Hanno chiesto ad alcune ragazze: fareste ancora l’amore con il presidente Berlusconi? Il 34% ha risposto sì. Il 76% invece: ancora?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>