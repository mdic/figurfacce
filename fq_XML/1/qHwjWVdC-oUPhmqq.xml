<doc sitename="Il Fatto Quotidiano" title="Ti ricordi... Claudio Daniel Borghi, l'argentino che Silvio Berlusconi pagò il doppio di Marco Van Basten ma non piaceva a Arrigo Sacchi - Il Fatto Quotidiano" author="Cristiano Vella" date="2020-08-14" url="https://www.ilfattoquotidiano.it/2020/08/14/ti-ricordi-claudio-daniel-borghi-largentino-che-silvio-berlusconi-pago-il-doppio-di-marco-van-basten-ma-non-piaceva-a-arrigo-sacchi/5900274/" hostname="ilfattoquotidiano.it" description="Particolarmente sensibile alla gradevolezza estetica l’ex patron del Milan Silvio Berlusconi non s’è mai fatto mancare la compagnia di un calciatore dai piedi molto buoni. L’ex cavaliere è alla ricerca della pregevolezza calcistica oggi col suo Monza, a più di 80 anni, e lo era ancor di più 35 anni fa, nel pieno del suo …" categories="Calcio" tags="Milan;Serie A;Silvio Berlusconi" fingerprint="69c616af10057824">
  <main>
    <head rend="h1">Ti ricordi… Claudio Daniel Borghi, l’argentino che Silvio Berlusconi pagò il doppio di Marco Van Basten ma non piaceva a Arrigo Sacchi</head>
    <graphic src="https://st.ilfattoquotidiano.it/wp-content/uploads/2020/08/14/Claudio-Daniel-Borghi-Milan-690x362.jpg"/>
    <p>Particolarmente sensibile alla gradevolezza estetica l’ex patron del Milan <hi rend="#b">Silvio Berlusconi</hi> non s’è mai fatto mancare la compagnia di un calciatore dai piedi molto buoni. L’ex cavaliere è alla ricerca della pregevolezza calcistica oggi col suo <hi rend="#b">Monza</hi>, a più di 80 anni, e lo era ancor di più 35 anni fa, nel pieno del suo boom imprenditoriale e desideroso di lì a poco di prendersi il mondo pallonaro col suo <hi rend="#b">Milan</hi>. E dunque, quella facilità di rimaner folgorato da incedere leggiadri, passi vellutati, movimenti sinuosi e tocchi sapienti non poteva non venir solleticata guardando la tv l’8 dicembre del 1985: di scena <hi rend="#b">Juventus-Argentinos Juniors</hi>, Coppa Intercontinentale.</p>
    <p>È la gara in cui <hi rend="#b">Michel Platini</hi> assume la celebre posa della Venere di Tiziano, dopo un gol da cineteca annullato, ma no, non è questa forma d’arte a colpire Berlusconi. C’è il numero 9 dei rossi che danza in campo, pennella assist per i compagni e si fa apprezzare per classe, tecnica e fantasia. Dall’Avvocato, altro fine intenditore. Da Platini, che lo definisce “Il Picasso del Calcio”. Da Berlusconi, che quel nome lo scrive e lo ripone nel taschino. Il tycoon milanese nel calcio a quella data ancora non c’è ma ci entrerà a breve, rilevando il Milan da <hi rend="#b">Giussi Farina</hi>, con il sogno di portarci quel fantasista, <hi rend="#b">Claudio Daniel Borghi</hi>.</p>
    <p>L’occasione si presenta un anno e mezzo dopo: Agnelli si ricorda di quell’argentino e vuol farne l’erede di Platini, Berlusconi però ne ha fatto un cruccio. Lanciatosi da poco nel calcio, è pronto ad assicurare a <hi rend="#b">Arrigo Sacchi</hi> una squadra stellare e in campagna acquisti si fionda sul suo pupillo e lo acquista per <hi rend="#b">3,5 miliardi</hi>, poi prende <hi rend="#b">Carlo Ancelotti</hi>, sborsa la cifra record di 13,5 miliardi per <hi rend="#b">Ruud Gullit</hi>. Per la metà di quanto ha speso per Borghi il cavaliere compra <hi rend="#b">Marco Van Basten</hi> dall’Ajax. Il presidente è pazzo di quel calciatore: bello e dannato sì, ma non secondo i cliché canonici.</p>
    <p>Nessun vizio: è mormone (era), e non usa alcol, droghe figuriamoci, ed è fedele al precetto del <hi rend="#b">divieto di sesso</hi> prima del matrimonio. Mente svelta: ha dovuto allenarla più dei piedi, complice un’infanzia difficile in cui rimane <hi rend="#b">orfano</hi> presto. Avvezzo alle <hi rend="#b">buone letture</hi>, pochissimo ai dogmi che non esita a mettere in discussione. L’argentino nelle amichevoli e nei tornei pre campionato brilla: è il miglior giocatore del <hi rend="#b">Mundialito</hi>, i suoi colpi incantano. Ma Sacchi coi <hi rend="#b">fantasisti</hi> non ha mai avuto gran feeling, di difficile collocazione, poco avvezzi al sacrificio e in più Borghi il suo caratterino ce l’ha e critica i metodi di <hi rend="#b">allenamento</hi> del romagnolo (“Perché devo correre chilometri se il campo è lungo 100 metri?”) e in squadra possono starci solo due stranieri. A malincuore Berlusconi è costretto a cederlo in prestito: al <hi rend="#b">Como</hi>, inizialmente.</p>
    <p>Se con Sacchi va male, con <hi rend="#b">Agroppi</hi> prima e <hi rend="#b">Burgnich</hi> poi, però, va peggio: i lariani devono salvarsi, c’è poco spazio per un fantasista che vuol tessere e non distruggere il gioco altrui. Solo sette partite senza gol per lui. Berlusconi si lancia in una difesa strappalacrime dell’argentino e sui motivi della mancata esplosione a Como: “Ma lo sapete che fino a pochi giorni fa Borghi viveva in una casa vuota, senza mobilio, tanto da essere costretto a sedersi su un cartone?”. Un po’ difficile da credere, considerando che peraltro forse almeno una sedia in plastica <hi rend="#b">Claudio Daniel</hi>, stipendiato proprio da Berlusconi, avrebbe potuto permettersela.</p>
    <p>Per la gioia del presidente tuttavia in quella stagione uno spiraglio si apre: arriva l’ok per il terzo straniero in rosa e il patron rossonero, fresco di scudetto, già immagina gli sfracelli che potrebbe fare il tridente Gullit-Van Basten-Borghi. Ma è un’idea solo sua: Sacchi non vuol neppure sentirlo nominare e chiede che il terzo slot per uno straniero sia dedicato a un altro “tulipano”, <hi rend="#b">Frank Rijkaard</hi>. Non potendo cacciare un allenatore fresco di scudetto e che di lì a poco gli avrebbe portato due <hi rend="#b">Coppe dei Campioni</hi> e altrettante <hi rend="#b">Intercontinentali</hi>, Berlusconi rinuncia a Borghi.</p>
    <p>Il fantasista dopo una breve esperienza in Svizzera, al <hi rend="#b">Neuchatel</hi>, torna in Sudamerica, girovagando tra Argentina, Cile e Messico, prima di iniziare ad allenare. In panchina gli va decisamente meglio che da calciatore: un ottimo palmares e il rispetto per una mente sopraffina. Da amante dei giocatori tecnici (i suoi preferiti Riquelme, Mati Fernandez e Valdivia) ha dichiarato che il Borghi allenatore avrebbe fatto giocare il Borghi calciatore, ma ricordando che in fondo tutto è relativo: “Perché il calcio è come il sesso, tutto il mondo dice di farlo bene, ma nessuno può dimostrarlo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>