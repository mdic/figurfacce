<doc sitename="Il Fatto Quotidiano" title="Marcello Dell'Utri rinuncia al ricorso contro il sequestro di 10,8 milioni di euro: il provvedimento è definitivo - Il Fatto Quotidiano" author="F Q" date="2024-04-12" url="https://www.ilfattoquotidiano.it/2024/04/12/marcello-dellutri-rinuncia-ricorso-sequestro-10-milioni-euro-provvedimento-definitivo/7511213/" hostname="ilfattoquotidiano.it" description="I difensori di Dell'Utri avevano impugnato il provvedimento ma poi all’udienza di venerdì mattina hanno rinunciato all’appello" categories="Giustizia" tags="Firenze;Marcello DellUtri;Silvio Berlusconi" fingerprint="a67c1f0a48e69f45">
  <main>
    <head rend="h1">Marcello Dell’Utri rinuncia al ricorso contro il sequestro di 10,8 milioni di euro: il provvedimento è definitivo</head>
    <graphic src="https://st.ilfattoquotidiano.it/wp-content/uploads/2023/12/02/21559192_large-1-690x362.jpg"/>
    <p>Niente ricorso contro <ref target="https://www.ilfattoquotidiano.it/2024/03/21/sequestro-da-108-milioni-a-marcello-dellutri-e-alla-moglie-dopo-la-condanna-per-mafia-non-dichiararono-i-prestiti-di-berlusconi-e-altre-entrate/7486825/">il sequestro di 10,8 milioni di euro</ref>. L’ex senatore </p>
    <p><hi rend="#b">Marcello Dell’Utri</hi>ha rinunciato all’appello contro la decisione presa un mese fa dal gip di Firenze su richiesta della procura distrettuale antimafia. I difensori di Dell’Utri – gli avvocati Francesco Centonze, Filippo Dinacci e Lodovica Beduschi – avevano</p>
    <p><hi rend="#b">impugnato</hi>il provvedimento ma poi all’udienza di venerdì mattina hanno</p>
    <p><hi rend="#b">rinunciato all’appello</hi>. Il Riesame ha dichiarato inammissibile il ricorso e il sequestro è dunque diventato</p>
    <p><hi rend="#b">definitivo</hi>.</p>
    <p>Il giudice per le indagini preliminari, Antonella Zatini, a metà marzo ha, infatti, disposto il sequestro fino a 10 milioni e 840mila euro nei confronti di Marcello Dell’Utri e fino alla somma di 8 milioni e 250mila euro anche nei confronti della moglie <hi rend="#b">Miranda Ratti</hi> (cifre che non si sommano). Il grosso dell’importo pari a 8 milioni e 250 mila è rappresentato dalle <hi rend="#b">entrate sui conti</hi> di Miranda Ratti che sono oggetto del decreto di sequestro perché, sempre per i magistrati, sarebbero<hi rend="#b"> sostanzialmente riferibili al marito</hi> Marcello.</p>
    <p>Il sequestro non riguarda l’inchiesta sulle <hi rend="#b">stragi del 1993</hi> realizzate da <hi rend="#b">Cosa Nostra</hi>, nella quale Dell’Utri è <hi rend="#b">indagato</hi> da anni nel capoluogo toscano come concorrente (ipotesi già scartata nei decenni passati dagli stessi pm). Secondo l’ipotesi dei pm<hi rend="#b"> Luca Tescaroli</hi> e <hi rend="#b">Luca Turco</hi>, Marcello Dell’Utri non avrebbe rispettato la norma (la legge Rognoni-La Torre) che impone ai condannati in via definitiva per fatti di mafia di<hi rend="#b"> comunicare ogni aumento o diminuzione del patrimonio personale</hi>. Chi omette la comunicazione nei termini previsti commette un reato punibile con la reclusione da due anni a sei anni.</p>
    <p>Come è noto l’ex senatore di Forza Italia è stato condannato, con <ref target="https://www.ilfattoquotidiano.it/2014/05/09/mafia-la-cassazione-conferma-la-condanna-definitiva-a-7-anni-per-dellutri/979886/">sentenza definitiva depositata dalla Cassazione il primo luglio 2014</ref>, a 7 anni per concorso esterno in associazione mafiosa. I 10,8 milioni di euro sono stati individuati nei flussi nei conti correnti del cofondatore di Forza Italia e della moglie dove sono stati trovati movimenti, positivi e negativi, per poste totali di <hi rend="#b">42,6 milioni di euro</hi> in circa dieci anni. Tra queste operazioni ci sono versamenti con <hi rend="#b">10 bonifici da 90.000 euro</hi> disposti da <hi rend="#b">Silvio Berlusconi</hi> a suo favore. Oltre ai prestiti e le elargizioni provenienti da Berlusconi ci sono anche compravendite di <hi rend="#b">immobili</hi> e <hi rend="#b">opere d’arte</hi> o bonifici provenienti da case editrici di quotidiani.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>