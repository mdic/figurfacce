<doc sitename="Il Fatto Quotidiano" title="Silvio Berlusconi ricoverato nella notte al San Raffaele" author="F Q" date="2021-05-11" url="https://www.ilfattoquotidiano.it/2021/05/11/silvio-berlusconi-ricoverato-nella-notte-al-san-raffaele-per-accertamenti-post-covid/6193847/" hostname="ilfattoquotidiano.it" description="BERLUSCONI RICOVERATO L'ex presidente del Consiglio è tornato nell'ospedale milanese per accertamenti post Covid" categories="Cronaca" tags="Coronavirus;Silvio Berlusconi" fingerprint="7ffa5cfd294ad014">
  <main>
    <head rend="h1">Silvio Berlusconi ricoverato nella notte al San Raffaele per “accertamenti post Covid”. Il 13 è prevista l’udienza del Ruby Ter a Siena</head>
    <graphic src="https://st.ilfattoquotidiano.it/wp-content/uploads/2020/09/26/berlusconi-mascherina-1200-690x362.jpg"/>
    <p>Nuovo ricovero per <hi rend="#b">Silvio Berlusconi</hi> dopo la <ref target="https://www.ilfattoquotidiano.it/2021/05/01/silvio-berlusconi-dimesso-dal-san-raffaele-di-milano-era-ricoverato-dal-6-aprile-per-strascichi-del-covid/6184033/">degenza durata dal 6 aprile all’1 maggio</ref>. Il fondatore di </p>
    <p><hi rend="#b">Forza Italia</hi>, riferiscono fonti azzurre, è stato trasportato al</p>
    <p><hi rend="#b">San Raffaele</hi>di Milano nella notte per</p>
    <p><hi rend="#b">accertamenti post Covid</hi>. L’ultimo bollettino sulle condizioni di salute dell’ex cavaliere parlava di</p>
    <p><hi rend="#b">“stress psico-fisico”</hi>. Raccontano fonti azzurre che il suo medico di fiducia,</p>
    <p><hi rend="#b">Alberto Zangrillo</hi>, si era opposto fino all’ultimo alle</p>
    <p><hi rend="#b">dimissioni</hi>, ma Berlusconi avrebbe insistito per tornare a casa dopo 25 giorni passati in ospedale.</p>
    <p>Il <hi rend="#b">“compromesso</hi>” è stato l’allestimento di una sorta di <hi rend="#b">“stanza di ospedale”</hi> all’interno della villa di <hi rend="#b">Arcore</hi>, dalla quale il leader di Fi si è allontanato all’alba per fare ritorno al San Raffaele, dove nel pomeriggio ha ricevuto la <hi rend="#b">visita</hi> della sua assistente, la senatrice <hi rend="#b">Licia Ronzulli</hi> che ha lasciato l’ospedale senza fare dichiarazioni.</p>
    <p>Il lungo ricovero dell’ex presidente del Consiglio, 84 anni, si era intrecciato con numerosi rinvii del <hi rend="#b">processo Ruby Ter</hi> di <hi rend="#b">Siena</hi>, dove ormai oltre un anno fa la pm <hi rend="#b">Valentina Magnini</hi> aveva chiesto la sua condanna per l’accusa di <hi rend="#b">corruzione</hi> in atti giudiziari insieme al pianista senese di Arcore <hi rend="#b">Danilo Mariani</hi>. Dopo l’ultimo rinvio, la <hi rend="#b">prossima udienza</hi> è fissata per il <hi rend="#b">13 maggio</hi>.</p>
    <p>Il primo rinvio è avvenuto il <hi rend="#b">21 maggio 2020</hi> per l’impedimento dei legali di raggiugere Siena a causa delle restrizioni agli <hi rend="#b">spostamenti</hi> tra regioni per il Covid, il secondo l’<hi rend="#b">1 ottobre</hi> a causa della <hi rend="#b">positività </hi>al coronavirus di Berlusconi, il terzo il <hi rend="#b">25 novembre</hi> alla luce della volontà dell’ex premier di deporre in aula, il quarto il <hi rend="#b">14 gennaio</hi> di quest’anno, per gli accertamenti di salute all’<hi rend="#b">ospedale di Monaco</hi>. <ref target="https://www.ilfattoquotidiano.it/2021/04/22/ruby-ter-il-processo-a-berlusconi-rinviato-per-la-settima-volta-i-legali-ottengono-il-legittimo-impedimento-convalescenza-di-2-3-mesi/6174999/">Quindi l’ultimo ricovero, iniziato il 6 aprile e terminato l’1 maggio, aveva comportato due slittamenti dell’ultima udienza</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>