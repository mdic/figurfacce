<doc sitename="Il Fatto Quotidiano" title="&quot;Silvio Berlusconi ha una splendida collezione di farfalle, ha portato me e Giorgia Meloni in giro per la villa guidando come un pazzo&quot;: il racconto di Ignazio La Russa - Il Fatto Quotidiano" author="Francesco Canino" date="2021-08-05" url="https://www.ilfattoquotidiano.it/2021/08/05/silvio-berlusconi-ha-una-splendida-collezione-di-farfalle-ha-portato-me-e-giorgia-meloni-in-giro-per-la-villa-guidando-come-un-pazzo-il-racconto-di-ignazio-la-russa/6284111/" hostname="ilfattoquotidiano.it" description="&quot;PRENDE LE CURVE COME UN PILOTA DI F1&quot; L'esilarante racconto di Ignazio La Russa della giornata trascorsa a Villa Certosa da Berlusconi con Giorgia Meloni" categories="Attualità" tags="Giorgia Meloni;Ignazio La Russa;Silvio Berlusconi" fingerprint="eab05b7ea172112c">
  <main>
    <p>Che<hi rend="#b"> Silvio Berlusconi</hi> fosse capace di tutto per sbalordire i suoi ospiti è cosa nota, soprattutto quando si parla delle<hi rend="#b"> estati in Sardegna, a Villa Certosa,</hi> tra fuochi d’artificio, show e il mitologico vulcano che erutta finti lapilli e finta lava. Ma il Cav. è riuscito ad alzare ancora l’asticella e a stupire persino <hi rend="#b">Giorgia Meloni e Ignazio La Russa</hi> – invitati a Porto Rotondo per un pranzo di chiarimento sull’alleanza tra i partiti del centrodestra – con una di quelle scene da commedia americana.</p>
    <p>Per spiazzare la leader di Fratelli d’Italia e il sodale La Russa, Berlusconi ha di fatto riproposto e concretizzata la celebre battuta «Ti va di salire per vedere la mia collezione di farfalle?», svelando ai due esponenti politici una sorprendente collezione di farfalle. «<hi rend="#b">Una collezione splendida. Ha delle farfalle vive e delle farfalle imbalsamate</hi>», ha svelato La Russa in un’intervista al <hi rend="#i">Corriere della Sera</hi>. E all’intervistatore che gli faceva notare come la storiella collezione di farfalle sembrasse uscita da uno sketch degli anni ’70, La Russa ha risposto: «Guardi che<hi rend="#b"> la battuta l’ha fatta per prima la Meloni</hi>. “Presidente”, gli ha detto, “tu sì che potevi invitare una ragazza a casa e mostrarle per davvero la collezione di farfalle”». Quanto al resto della giornata, Berlusconi non ha fatto mancare nulla ai suoi ospiti, compreso l’immancabile giro della maxi-tenuta sarda.</p>
    <p>«Ci ha portato in giro per la villa<hi rend="#b"> guidando la macchinetta elettrica come un pazzo, prendeva le curve come un pilota di Formula 1</hi>. Lui e Giorgia Meloni davanti; io e la fidanzata di Berlusconi, Marta Fascina, dietro. <hi rend="#b">La fidanzata gli urlava “vai piano!”. Ma lui niente</hi>». E dopo il tour della villa, ecco l’immancabile pranzo a base di verdure, salmone e parmigiana di melanzane, come ha rivelato sempre La Russa. «<hi rend="#b">Abbiamo mangiato lì sotto il vulcano, di fronte a palme e laghetto</hi>. A Berlusconi ho detto: “Silvio, la vuoi sapere la differenza tra me e te? Tu hai un vulcano in casa, io in Sicilia ho la casa sotto il vulcano”». E c’è già chi ha ribattezzato la rinnovata intesa tra Berlusconi e la Meloni il «<hi rend="#b">patto del vulcano</hi>».</p>
  </main>
  <comments/>
</doc>