<doc sitename="Il Fatto Quotidiano" title="Governo, in corso il voto di fiducia in Senato all'esecutivo Conte: segui la diretta - Il Fatto Quotidiano" author="F Q" date="2018-06-05" url="https://www.ilfattoquotidiano.it/2018/06/05/governo-in-corso-il-voto-di-fiducia-al-governo-conte-in-senato-segui-la-diretta/4404533/" hostname="ilfattoquotidiano.it" description="Il governo Conte alla prova del Parlamento. Oggi tocca al Senato dove si inizia a votare per la fiducia alla alle ore 19.30. Domani alle 17.30 toccherà alla Camera. A Palazzo Madama, primo vero banco di prova, il nuovo governo può contare su 167 voti certi, 6 in più rispetto alla maggioranza assoluta. In Senato …" categories="Politica" tags="Fiducia;Forza Italia;Giorgia Meloni;Giuseppe Conte;Governo;Governo Conte;Matteo Salvini;Senato;Silvio Berlusconi;Voto di Fiducia" fingerprint="29c5706bfdf19707">
  <main>
    <p>Il <hi rend="#b">governo Conte</hi> alla prova del Parlamento. Oggi tocca al <hi rend="#b">Senato</hi> dove si inizia a votare per la fiducia alla alle ore 19.30. Domani alle 17.30 toccherà alla <hi rend="#b">Camera</hi>. A Palazzo Madama, primo vero banco di prova, il nuovo governo può contare su 167 voti certi, 6 in più rispetto alla maggioranza assoluta. In Senato infatti, ci sono 58 senatori della Lega e 109 del Movimento 5 stelle.</p>
    <p>In realtà, però, a votare la fiducia ci dovrebbero essere almeno altri <hi rend="#b">4 senatori</hi>, facendo salire la<hi rend="#b"> maggioranza a quota 171</hi>. Quando il premier Giuseppe Conte ha tenuto le sue consultazioni preliminari, la promessa di un voto positivo anche di Maurizio Buccarella e Carlo Martelli, senatori eletti nelle fila del M5S, gruppo al quale però non si sono poi potuti iscrivere per scandali di varia natura. Hanno annunciato il loro sostegno anche i senatori Ricardo Antonio Merlo e Adriano Cario, esponenti del gruppo Maie, eletti all’estero.</p>
    <p>A Palazzo Madama, poi, si studiano le mosse del gruppo delle Autonomie, che in linea teorica potrebbero far salire la quota di maggioranza sino a 174-175 sì. Durante le consultazioni, il gruppo non aveva chiuso al premier.</p>
    <p>Al Senato il gruppo di <hi rend="#b">Fratelli d’Italia</hi>, che conta<hi rend="#b"> 18 senatori</hi>, si asterrà. In un primo momento era invece orientato verso il No alla fiducia. Ma, dopo gli ultimi contatti con <hi rend="#b">Matteo Salvini</hi>, il partito di <hi rend="#b">Giorgia Meloni</hi> ha cambiato linea e ha annunciato l’astensione. I voti contrari, di conseguenza, dovrebbero essere 61 da Forza Italia, 52 dal Pd, più alcuni componenti del gruppo Misto, come Emma Bonino. Alla Camera, invece, l’esecutivo giallo-verde ha una maggioranza ben più ampia, con 346 voti a favore (222 deputati M5S e 124 leghisti). Sono 30, quindi, i voti di scarto rispetto alla maggioranza assoluta di 316. Anche qui i consensi potrebbero aumentare, sempre grazie ad alcuni deputati ex M5S e ad alcuni componenti del gruppo Misto. FdI – come al Senato – dovrebbe astenersi. All’opposizione, ancora una volta, ci saranno Forza Italia, Pd e LeU.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>