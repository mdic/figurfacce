<doc sitename="Il Fatto Quotidiano" title="Marta Fascina ricorda Silvio Berlusconi: &quot;Mi hanno strappato il cuore, un lutto così terribile non si supera. Se ne è andato con una grande preoccupazione che lacerava la sua anima&quot; - Il Fatto Quotidiano" author="F Q" date="2024-05-20" url="https://www.ilfattoquotidiano.it/2024/05/20/marta-fascina-ricorda-silvio-berlusconi-mi-hanno-strappato-il-cuore-un-lutto-cosi-terribile-non-si-supera-se-ne-e-andato-con-una-grande-preoccupazione-che-lacerava-la-sua-anima/7554559/" hostname="ilfattoquotidiano.it" description="Il dolore di Marta Fascina a quasi un anno dalla morte di Silvio Berlusconi" categories="Trending News" tags="Silvio Berlusconi" fingerprint="c986564ea91fd049">
  <main>
    <p>“Mi hanno portato via la felicità. <hi rend="#b">Mi hanno strappato il cuore.</hi> Non è stato un anno vissuto, è stata mera sopravvivenza. <hi rend="#b">Un lutto così terribile non si supera,</hi> si convive con esso”. A quasi un anno dalla morte di Silvio Berlusconi, avvenuta il 12 giugno del 2023, <hi rend="#b">Marta Fascina</hi> parla del dolore vissuto dopo la sua scomparsa e dell’amore che la legava al leader di Forza Italia. Lo fa in una lunga intervista a “<hi rend="#i">Il Giornale</hi>“, in cui racconta come ha vissuto dopo il lutto e come immagina il suo futuro. “Ieri ricorreva <hi rend="#b">un anno da quando rientravamo a casa dopo il lunghissimo ricovero in ospedale</hi> ed eravamo felici pensando di esserci lasciati il peggio alle spalle”, ricorda Fascina confidando di esser rimasta <hi rend="#b">“folgorata fin dai tempi del liceo”</hi> da Berlusconi.</p>
    <p>Gran parte dell’intervista è dedicata proprio al rapporto speciale con l’ex Cavaliere: “Il mio Silvio<hi rend="#b"> è stato un uomo di pace, di armonia e di grande generosità.</hi> Ha fatto del bene a chiunque. E dispiace che questo aspetto sia emerso sempre troppo poco. È da lui che ho appreso il valore del porgere l’altra guancia. Valore che, insieme a tutti quelli che ho ricordato e che hanno reso Silvio unico, ritrovo anche nella sua adorata figlia Marina come nei suoi fratelli”, dice. Per poi concludere: “Silvio ha lasciato la vita terrena con<hi rend="#b"> una grande preoccupazione che lacerava la sua anima</hi>. I troppi focolai di guerra sparsi nel mondo”.</p>
  </main>
  <comments/>
</doc>