<doc sitename="Il Fatto Quotidiano" title="Chiara Danese depone al processo Ruby Ter e piange: &quot;Ad Arcore violenza psicologica e fisica. Ho sofferto e anche ora sono in cura&quot; - Il Fatto Quotidiano" author="F Q" date="2019-10-28" url="https://www.ilfattoquotidiano.it/2019/10/28/ruby-ter-chiara-danese-depone-al-processo-e-piange-ad-arcore-violenza-psicologica-e-fisica-ho-sofferto-e-anche-ora-sono-in-cura/5536660/" hostname="ilfattoquotidiano.it" description="In quella serata “ad Arcore” nel 2010 “ho visto e subito una violenza psicologica e fisica” e poi dopo “ho sofferto tanto, anche ora sono in cura e prendo dei farmaci”. Così Chiara Danese, una delle testimoni chiave del caso Ruby, ha ricordato la ‘cene elegante’ a casa di Silvio Berlusconi alla quale partecipò. L’unica. …" categories="Giustizia" tags="Caso Ruby;Chiara Danese;Olgettine;Processo Ruby;Ruby;Silvio Berlusconi" fingerprint="ea3dc6267af80412">
  <main>
    <head rend="h1">Chiara Danese depone al processo Ruby Ter e piange: “Ad Arcore violenza psicologica e fisica. Ho sofferto e anche ora sono in cura”</head>
    <graphic src="https://st.ilfattoquotidiano.it/wp-content/uploads/2019/10/28/Chiara-Danese-Ruby-Ter-690x362.jpg"/>
    <p>In quella serata<hi rend="#b"> “ad Arcore”</hi> nel <hi rend="#b">2010</hi> “ho visto e subito una <hi rend="#b">violenza psicologica</hi> e <hi rend="#b">fisica”</hi> e poi dopo “ho <hi rend="#b">sofferto</hi> tanto, anche ora <hi rend="#b">sono in cura</hi> e prendo dei farmaci”. Così <hi rend="#b">Chiara Danese</hi>, una delle<hi rend="#b"> testimoni chiave</hi> del <hi rend="#b">caso Ruby</hi>, ha ricordato la ‘cene elegante’ a casa di <hi rend="#b">Silvio Berlusconi</hi> alla quale partecipò. L’unica. Ed è scoppiata a piangere in aula confermando ciò che aveva già raccontato anni fa sul <hi rend="#b">“bunga-bunga”</hi> nella villa dell’allora presidente del Consiglio, deponendo nel <hi rend="#b">processo Ruby ter</hi> per <hi rend="#b">corruzione in atti giudiziari</hi> a carico del leader di Forza Italia e di altri 28 imputati, tra cui molte <hi rend="#b">‘olgettine’</hi>.</p>
    <p>Nel dibattimento, che è entrato nel vivo oggi con la sua testimonianza della 27enne, Danese ha fornito, rispondendo alle domande del procuratore aggiunto<hi rend="#b"> Tiziana Siciliano</hi>, molti dettagli che aveva già reso nelle testimonianze nei processi a carico di Berlusconi e di <hi rend="#b">Emilio Fede</hi>, <hi rend="#b">Lele Mora</hi> e <hi rend="#b">Nicole Minetti</hi>. E poi è scoppiata a piangere, tanto che i giudici hanno optato per una <hi rend="#b">pausa</hi>, quando ha raccontato: “Questa situazione mi ha rovinato la vita, sono stata vittima di <hi rend="#b">bullismo</hi>, non potevo più uscire di casa dopo che il mio nome era finito su tutti i giornali, ho sofferto di <hi rend="#b">depressione</hi>, di <hi rend="#b">anoressia</hi>, e ancora oggi sono in cura, vivo in una realtà piccola e mi hanno affibbiato un’etichetta”. E ancora: “Ho ricominciato a <hi rend="#b">studiare</hi> per trovarmi un lavoro e la mia famiglia mi sta aiutando”.</p>
    <p>Prima l’ex concorrente di <hi rend="#b">Miss Italia</hi> aveva ricostruito come era finita ad Arcore nove anni fa, portata da Emilio Fede, che le aveva promesso che avrebbe fatto “la <hi rend="#b">‘meteorina’</hi> a 5mila euro a settimana”. Tra l’altro, ha detto, “a 18 anni purtroppo non conoscevo Berlusconi, ero un po’ ignorante, a me all’inizio Arcore sembrava solo un <hi rend="#b">locale esclusivo</hi> di Milano”. Ha parlato delle <hi rend="#b">“barzellette sconce”</hi> che l’allora premier avrebbe raccontato a cena e poi ancora della <hi rend="#b">“statuetta di Priapo”</hi> con la quale le altre ragazze<hi rend="#b"> “simulavano rapporti orali”</hi>, con Berlusconi che poi diceva: “Siete pronte per il bunga-bunga?”.</p>
    <p>E ancora: “Lo baciavano in bocca, le ragazze lo chiamavano <hi rend="#b">‘papi’</hi>, lui mentre ci accompagnava<hi rend="#b"> ci toccava dietro</hi>, a me e ad Ambra (Battilana, ndr), <hi rend="#b">io avevo paura”</hi>. Poi, la descrizione di ciò che accadde nella sala del ‘bunga-bunga’: “C’erano <hi rend="#b">balletti erotici</hi> davanti al palo, per le altre ragazze sembrava la normalità, arrivò la Minetti, ballò attorno al palo e<hi rend="#b"> si spogliò tutta</hi> e poi si fece <hi rend="#b">baciare i seni</hi> da Berlusconi”. Dunque, Danese decise di chiedere a Fede di andare via, “perché <hi rend="#b">mi sentivo male</hi>, mi sentivo a disagio”. E se ne andò assieme ad Ambra, mentre Fede <hi rend="#b">“era infastidito”</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>