<doc sitename="Il Fatto Quotidiano" title="Stato-mafia, da Andreotti a Dell'Utri fino alla Trattativa: il saggio-bussola del giornalista Grassi - Il Fatto Quotidiano" author="F Q" date="2018-07-04" url="https://www.ilfattoquotidiano.it/2018/07/04/stato-mafia-da-andreotti-a-dellutri-fino-alla-trattativa-il-saggio-bussola-del-giornalista-grassi/4470558/" hostname="ilfattoquotidiano.it" description="Fare chiarezza sulla Trattativa Stato-mafia, con l’obiettivo di sciogliere i nodi di una stagione politica, quella del passaggio tra la Prima e la Seconda Repubblica, su cui si è scritto tutto e il contrario di tutto. Come bussola, sempre presente, il filo che lega i rapporti tra le istituzioni e la criminalità organizzato e che …" categories="Giustizia" tags="Giulio Andreotti;Marcello Dell’Utri;Milano;Silvio Berlusconi;Trattativa Stato-Mafia" fingerprint="e92e141571c4782d">
  <main>
    <head rend="h1">Stato-mafia, da Andreotti a Dell’Utri fino alla Trattativa: il saggio-bussola del giornalista Grassi</head>
    <graphic src="https://st.ilfattoquotidiano.it/wp-content/uploads/2018/07/04/Libro1300.jpg"/>
    <p>Fare chiarezza sulla <hi rend="#b">Trattativa Stato-mafia</hi>, con l’obiettivo di sciogliere i nodi di una stagione politica, quella del passaggio tra la Prima e la Seconda Repubblica, su cui si è scritto tutto e il contrario di tutto. Come <hi rend="#b">bussola</hi>, sempre presente, il filo che lega i rapporti tra le istituzioni e la criminalità organizzato e che è emerso da sentenze definitive in <hi rend="#b">Cassazione</hi>. Venticinque anni di indagini e <hi rend="#b">processi</hi>, che hanno col tempo modificato la “verità storica” dei fatti, che sono finiti nel saggio<hi rend="#i"> Commedianti. Andreotti, Berlusconi e la mafia</hi>, scritto da <hi rend="#b">Giampaolo Grassi</hi>, giornalista dell’Ansa, edito da Epoké editore, e che alle 19 verrà presentato a <hi rend="#b">Milano</hi> al caffè e ristorante <hi rend="#i">L’Opposto</hi>, insieme al giudice del Tribunale, <hi rend="#b">Giuseppe Gennari</hi>, all’avvocato <hi rend="#b">Achille Saletti</hi>, presidente dell’Associazione Saman, e alla giornalista Francesca Brunati.</p>
    <p>Il libro parte dai verdetti dei giudici a carico del politico-simbolo della Prima Repubblica, e cioè <hi rend="#b">Giulio Andreotti</hi>, per poi passare da quelli a carico di <hi rend="#b">Marcello Dell’Utri</hi>, braccio destro dell’altro poltico-simbolo, questa volta della Seconda Repubblica, ovvero <hi rend="#b">Silvio Berlusconi</hi>, fino <ref target="https://www.ilfattoquotidiano.it/2018/04/20/trattativa-stato-mafia-la-sentenza-mori-e-dellutri-condannati-a-12-anni/4305623/">alla sentenza dello scorso 20 aprile</ref> del <hi rend="#b">Tribunale di Palermo</hi>, quella sulla Trattativa Stato-mafia. A guidare la ricostruzione di Grassi, oltre alle migliaia di pagine delle carte giudiziarie prodotte dai giudici, anche le memorie e le <hi rend="#b">requisitorie dei pm</hi>. “Sui rapporti fra Stato e mafia – si legge nell’introduzione – è stato detto e scritto tutto e il contrario di tutto. E allora forse è utile<hi rend="#b"> riannodare un po’ le fila del discorso</hi>. Per orientarsi meglio in questo ginepraio si possono usare i punti cardinali individuati dalla magistratura”. Con, però, una doverosa premessa: “Anche <hi rend="#b">i giudici prendono le cantonate</hi>, anche nelle sentenze ci sono scritte delle sciocchezze e spesso i verdetti di oggi contraddicono quelli di ieri. Però il risultato di un procedimento giudiziario resta il punto finale di un lavoro a tutto tondo: i tribunali e le corti decidono dopo aver assistito al<hi rend="#b"> confronto fra l’accusa e la difesa</hi>, avendo dunque a disposizione tutte le carte distribuite durante la partita”. Una rilettura delle sentenze, dunque, che fornisce <hi rend="#b">chiavi di lettura</hi> per interpretare uno dei passaggi più importanti, e attuali, della storia della Repubblica italiana.</p>
    <p>Ma perché <hi rend="#b">commedianti</hi>? Perché c’è l’ipotesi, presente nelle senteze d’appello su Andreotti e Dell’Utri, “che tra i vertici di <hi rend="#b">Cosa nostra</hi> e quelli istituzionali ci sia stata un’intesa continua, ma che spesso abbia assunto la forma del gioco delle parti. Cioè, che i mafiosi abbiano millantato coi politici e che i politici lo abbiano fatto coi mafiosi. Che gli uni abbiano fatto agli altri promesse che non intendevano o non potevano mantenere, e viceversa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>