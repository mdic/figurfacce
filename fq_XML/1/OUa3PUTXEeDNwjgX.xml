<doc sitename="Il Fatto Quotidiano" title="Ruby ter, ancora un rinvio a Milano per motivi di salute per Silvio Berlusconi. Il 27 novembre (forse) sentenza a Siena - Il Fatto Quotidiano" author="F Q" date="2020-10-19" url="https://www.ilfattoquotidiano.it/2020/10/19/ruby-ter-ancora-un-rinvio-a-milano-per-motivi-di-salute-per-silvio-berlusconi-il-27-novembre-forse-sentenza-a-siena/5971532/" hostname="ilfattoquotidiano.it" description="Ancora un rinvio per motivi di salute di Silvio Berlusconi del processo Ruby ter, che a Milano vede imputato l’ex presidente del Consiglio. La difesa dell’ex premier, recentemente guarito dal Covid-19 e in convalescenza in Francia, ha presentato una richiesta di rinvio di almeno venti giorni, accolta dai giudici della VII sezione penale. La prossima …" categories="Giustizia" tags="Coronavirus;Processo Ruby;Silvio Berlusconi" fingerprint="7dacf070fa63b13f">
  <main>
    <head rend="h1">Ruby ter, ancora un rinvio a Milano per motivi di salute per Silvio Berlusconi. Il 27 novembre (forse) sentenza a Siena</head>
    <graphic src="https://st.ilfattoquotidiano.it/wp-content/uploads/2020/09/16/berlusconi-690x362.jpg"/>
    <p>Ancora un rinvio per motivi di salute di <hi rend="#b">Silvio Berlusconi</hi> del processo Ruby ter, che a Milano vede imputato l’ex presidente del Consiglio. La difesa dell’ex premier, <ref target="https://www.ilfattoquotidiano.it/2020/10/16/berlusconi-torna-in-francia-buen-retiro-nella-villa-di-marina-vicino-nizza-come-durante-il-lockdown/5969451/">recentemente guarito dal Covid-19 e in convalescenza in Francia</ref>, ha presentato una richiesta di rinvio di almeno venti giorni, accolta dai giudici della VII sezione penale. La prossima udienza è stata fissata il 16 novembre nei padiglioni della Fiera di Milano. Il presidente Marco Tremolada, accogliendo la richiesta della difesa e sospendendo i termini della prescrizione, ha spiegato che questa “<hi rend="#b">si fonda su condizioni di salute documentate</hi>” dell’imputato, che “è stata presentata per la prima volta e merita attenzione da parte del Tribunale, anche tenuto conto della prospettazione della risoluzione dei problemi salute” di Berlusconi nei tempi indicati dalla difesa. Il leader di Forza Italia è stato dimesso il 14 settembre dopo undici notti di ricovero. Era stato ricoverato la notte del 3 settembre perché positivo al Covid-19 e con una polmonite bilaterale.</p>
    <p>Il processo vede imputati Berlusconi e altre 28 persone, tra cui molte ‘olgettine’ che avrebbero testimoniato il falso nei due processi sul caso Ruby in cambio di soldi e altre utilità, secondo l’accusa, da parte dell’ex premier. Il processo è nella fase dell’istruttoria testimoniale e sono stati già sentiti in questi mesi numerosi testi chiamati a deporre dal procuratore aggiunto <hi rend="#b">Tiziana Siciliano</hi> e dal pm <hi rend="#b">Luca Gaglio</hi>. Tra i testi che ancora devono deporre nel processo c’è anche<hi rend="#b"> Giuseppe Spinelli</hi>, contabile di fiducia dell’ex premier e, secondo le indagini, incaricato dei pagamenti in cambio del loro silenzio sulle serate di Arcore.</p>
    <p>È arrivato invece alla soglia della camera di consiglio il processo in corso a Siena, anche questo rinviato per legittimo impedimento. La nuova udienza è stata fissata per il 25 novembre. Quel girono dovrebbe terminare la discussione delle parti e nella stessa giornata potrebbe arrivare la sentenza. La Procura di Siena, con il pm Valentina Magnini, nell’udienza del 13 febbraio aveva chiesto 4 anni e 2 mesi di reclusione per Silvio Berlusconi imputato per corruzione in atti giudiziari. Secondo l’accusa, l’ex premier avrebbe pagato<hi rend="#b"> il pianista senese Danilo Mariani,</hi> che si esibiva nella sua villa di Arcore, per indurlo a falsa testimonianza sul caso olgettine. La Procura ha chiesto 4 anni e 6 mesi per Mariani per il reato di falsa testimonianza. I difensori di Berlusconi, gli avvocati Federico Cecconi ed Enrico De Martino, hanno sempre contestato la ricostruzione dell’accusa. Secondo l’accusa i bonifici effettuati da Berlusconi a Mariani come ‘rimborsi spesa’, circa 170mila euro in tre anni dal 2011 al 2013, sarebbero stati in realtà dei pagamenti per indurre il pianista di Arcore a falsa testimonianza sul caso delle cosiddette olgettine.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>