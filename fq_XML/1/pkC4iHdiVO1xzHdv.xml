<doc sitename="Il Fatto Quotidiano" title="Giustizia, da centrodestra mozione di sfiducia a Bonafede in Senato. Salvini: &quot;Conto nell'appoggio di qualcuno in maggioranza&quot; - Il Fatto Quotidiano" author="F Q" date="2020-05-07" url="https://www.ilfattoquotidiano.it/2020/05/07/scarcerazioni-e-scontro-con-di-matteo-da-centrodestra-sfiducia-a-bonafede-salvini-conto-nellappoggio-di-qualcuno-in-maggioranza/5794377/" hostname="ilfattoquotidiano.it" description="Oltre alle polemiche dei giorni scorsi, la vicenda della scarcerazione dei boss di mafia e lo scontro tra il pm Nino Di Matteo e il ministro della Giustizia Alfonso Bonafede sulla mancata nomina del magistrato al vertice del Dap hanno prodotto un primo, vero effetto politico. Il centrodestra, infatti, ha presentato una mozione di sfiducia …" categories="Politica" tags="Alfonso Bonafede;Giorgia Meloni;Giulia Bongiorno;Giuseppe Conte;Matteo Salvini;Silvio Berlusconi" fingerprint="ad35303ce8233035">
  <main>
    <head rend="h1">Giustizia, da centrodestra mozione di sfiducia a Bonafede in Senato. Salvini: “Conto nell’appoggio di qualcuno in maggioranza”</head>
    <graphic src="https://st.ilfattoquotidiano.it/wp-content/uploads/2019/10/11/meloni-berlusconi-salvini-1200.jpg"/>
    <p>Oltre alle <hi rend="#b">polemiche</hi> dei giorni scorsi, la vicenda della <hi rend="#b">scarcerazione</hi> dei boss di mafia e lo scontro tra il pm <hi rend="#b">Nino Di Matteo</hi> e il ministro della Giustizia<hi rend="#b"> Alfonso Bonafede</hi> sulla mancata nomina del magistrato al vertice del <hi rend="#b">Dap</hi> hanno prodotto un primo, vero effetto politico. Il <hi rend="#b">centrodestra</hi>, infatti, ha presentato una mozione di sfiducia individuale al <hi rend="#b">Guardasigilli </hi>al Senato, dove i numeri della maggioranza sono molto risicati. Ad annunciare il provvedimento di Lega, Fratelli d’Italia e Forza Italia è stato il leader del Carroccio <hi rend="#b">Matteo</hi><hi rend="#b">Salvini</hi>. La data da segnare sul calendario è quella del 13 maggio: Bonafede sarà nell’Aula della <hi rend="#b">Camera</hi> e dovrà far sapere ad horas a palazzo Madama se verrà per una <hi rend="#b">informativa</hi> sulla vicenda carceri o per l’esame della <hi rend="#b">mozione</hi><hi rend="#b">di sfiducia</hi>. Da sottolineare il fatto che anche i <hi rend="#b">berlusconiani</hi> hanno firmato il documento, in controtendenza rispetto al passato, quando i <hi rend="#b">forzisti</hi> hanno sempre rifiutato di presentare o <hi rend="#b">cofirmare</hi> azioni nei confronti di <hi rend="#b">singoli ministri</hi>.</p>
    <p>Anche per questo motivo si spiega la <hi rend="#b">soddisfazione</hi> di Salvini, che ha sottolineato più volte la compattezza di tutto il centrodestra, auspicando anche l’appoggio di una parte del <hi rend="#b">governo</hi>. “Conto che anche dentro la maggioranza ci sia qualcuno che si sta ponendo le stesse <hi rend="#b">domande</hi> – ha detto – Perché non è una questione di destra o di sinistra: sono usciti dei <hi rend="#b">delinquenti</hi> che dovrebbero stare in carcere a vita senza una <hi rend="#b">motivazione</hi> plausibile e altri ne usciranno. Sono contento che si offra agli <hi rend="#b">italiani</hi> la possibilità di andare oltre perché si è portata fin troppa pazienza”. Chiaro il riferimento-appello a <hi rend="#b">Italia</hi><hi rend="#b">Viva</hi>, con i renziani che sempre più spesso agiscono da opposizione interna all’esecutivo, come emerso nelle ultime ore con la minaccia di <hi rend="#b">dimissioni</hi> da parte della ministra renziana <hi rend="#b">Bellanova</hi> per la questione della regolarizzazione dei braccianti irregolari (strappo che però pare stia per essere ricucito anche in vista dell’incontro pomeridiano tra il <hi rend="#b">premier</hi><hi rend="#b">Conte</hi> e la delegazione di Italia Viva).</p>
    <p>Al netto degli <hi rend="#b">equilibri</hi><hi rend="#b">parlamentari</hi>, restano le parole dei rappresentanti del centrodestra. “Dopo i 1000 errori fatti, dalle rivolte nelle carceri, all’uscita dei boss <hi rend="#b">mafiosi</hi>, ergastolani, delinquenti, spacciatori, assassini, ancora oggi il <hi rend="#b">ministro</hi> ha detto ‘non è colpa mia, non è colpa del governo’, a me non interessa” ha ribadito Salvini, che poi è tornato sullo scontro tra Bonafede e Nino Di Matteo. Per il <hi rend="#b">leader</hi><hi rend="#b">della</hi><hi rend="#b">Lega</hi> bisogna chiarire “sulle nomine, su cos’è accaduto, su pressioni o <hi rend="#b">omissioni</hi>. Io non so se abbia ragione il giudice Di Matteo o il ministro Bonafede – ha spiegato – entrambi non possono aver <hi rend="#b">ragione</hi>. Se ha torto un magistrato, è grave. Se ha torto il ministro, è doppiamente grave. Questa – ha aggiunto – è solo l’ultima di una serie di <hi rend="#b">inadeguatezze</hi>, di incapacità, di oltraggi a decenni di lotta alla mafia, alla <hi rend="#b">camorra</hi> e alla ‘ndrangheta che non possono essere ulteriormente tollerate anche per rispetto di chi lavora nelle carceri. Non basta la <hi rend="#b">dimissione</hi><hi rend="#b">tardata</hi> e forzata del capo dell’amministrazione penitenziaria – ha ribadito – Non è un <hi rend="#b">attacco</hi> a una persona: un ministero così importante deve preoccuparsi che durante il Covid i mafiosi stiano in galera e non che escano di <hi rend="#b">galera</hi>. Anche perché più di un giudice mi ha detto: ‘Che rischio hanno di ammalarsi se sono in <hi rend="#b">isolamento</hi> e al 41 bis?'”.</p>
    <p>Sulla stessa linea <hi rend="#b">Giulia</hi><hi rend="#b">Bongiorno</hi>, responsabile del Dipartimento Giustizia della Lega: “La marcia indietro sulle scarcerazioni è solo l’ennesima dimostrazione della <hi rend="#b">inadeguatezza</hi> di Bonafede che giustifica il nuovo provvedimento con la fine dell’emergenza coronavirus. Resta da chiedersi – ha detto – Se ci fosse una nuova ondata di contagi in autunno cosa accadrebbe? Il <hi rend="#b">ministro</hi> – ha aggiunto Bongiorno – non ha mai affrontato le problematiche del <hi rend="#b">sistema penitenziario</hi>. Nelle carceri vige un’illegalità consentita – ha concluso – Nello stesso momento in cui lo Stato vieta gli assembramenti, impone che nelle sue <hi rend="#b">strutture</hi>, all’interno di ogni cella, restino confinati cinque o più <hi rend="#b">detenuti</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>