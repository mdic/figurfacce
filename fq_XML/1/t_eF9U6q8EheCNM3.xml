<doc sitename="Il Fatto Quotidiano" title="Il 2018 di Salvini sui social prima del contratto di governo: dai 'bacioni ai rosiconi' ai moniti al M5s. Il blob - Il Fatto Quotidiano" author="Gisella Ruccia" date="2019-01-01" url="https://www.ilfattoquotidiano.it/2019/01/01/il-2018-di-salvini-sui-social-prima-del-contratto-di-governo-dai-bacioni-ai-rosiconi-ai-moniti-al-m5s-il-blob/4867872/" hostname="ilfattoquotidiano.it" description="“Un bacione”, “Video choc!”, “Cotoletta e cachi per i bimbi”, “Prima gli italiani”, “Vi voglio bene amici”, “È finita la pacchia”. Immergersi in quella congerie debordante e straniante che è la pagina Facebook di Matteo Salvini è come tuffarsi in una padella sfrigolante di sugna e di benzina: si inizia con un post mellifluo quasi …" categories="Politica" tags="Alessandro Di Battista;Beppe Grillo;Chiara Appendino;Elezioni;Fabio Fazio;Laura Boldrini;Lega;Luigi di Maio;Matteo Salvini;Movimento 5 Stelle;Roberto Saviano;Silvio Berlusconi;Virginia Raggi" fingerprint="f0fc7550a0abe0f8">
  <main>
    <p>“Un bacione”, “Video choc!”, “Cotoletta e cachi per i bimbi”, “Prima gli italiani”, “Vi voglio bene amici”, “È finita la pacchia”. Immergersi in quella congerie debordante e straniante che è la <hi rend="#b">pagina Facebook di Matteo Salvini</hi> è come tuffarsi in una padella sfrigolante di sugna e di benzina: si inizia con un post mellifluo quasi da Sandro Bondi , si continua con una foto di cibarie assortite, si prosegue con un filmato truce contro <hi rend="#b">l’immigrazione clandestina</hi>, ci si imbatte in un meme incendiario sulla <hi rend="#b">legittima difesa</hi>, si incrocia un selfie sorridente del “capitano” con il pollice sollevato, si incappa in un video di un’ora e passa su una ospitata tv del nostro, ci si intenerisce con una clip sul cagnolino che coccola un neonato, si guarda una infiammata diretta del leader della Lega contro i <hi rend="#b">Centri Sociali-Soros-Saviano-Fazio-Boldrini-Bonino-Fornero.</hi> Poi la giornata social salviniana si riavvolge attorno al suo rocchetto e si conclude con un’altra foto del politico nella veste di gourmet del popolo.</p>
    <p>È questo il collaudato canovaccio seguito da<hi rend="#b"> Matteo Salvini</hi> nella sua pagina Facebook. È in questa “contaminazione”, come la definisce il suo consigliere strategico<hi rend="#b"> Luca Morisi</hi>, che risiede il dilagante successo social del capo della Lega: campagna elettorale perenne, disintermediazione (nessun ufficio stampa o ghost writer: Salvini scrive di suo pugno i propri post, talora risponde ai commenti degli utenti e nei suoi live-video parla direttamente coi suoi fan, a tu per tu), costanza indefessa, look dimesso (basti vedere i disadorni interni domestici in cui si autoritrae o l’assenza di filtri-lifting alla Similaun nei suoi selfie), paratassi efficace e stringata, costante “call to action” (tutti i suoi post si concludono con una domanda rivolta ai seguaci, del tipo: “E voi cosa pensate?”), motti patriottardi ripetuti fino allo sfinimento, ping pong continuo tra slogan muscolari e frasi da Baci Perugina, inserti musicali (da <hi rend="#b">Fabrizio De Andrè</hi> a <hi rend="#b">Charles Aznavour</hi>), grande valorizzazione del formato video (dalle dirette Facebook alle partecipazioni televisive, in clip sapientemente selezionate e in filmati in versione integrale)</p>
    <p>Sulla comunicazione social di Salvini si è scritto tantissimo: è noto che dietro ci sia la triade <hi rend="#b">Ida Garibaldi – Luca Morisi – Andrea Paganella</hi> (questi ultimi soci fondatori della srl SistemaIntranet.com), ma, a differenza di quanto avviene in altre compagini politiche, nell’oliata macchina bellica salviniana non ci sono frotte di “Umpa Lumpa smanettoni”. Lo staff è sparutissimo e include una decina di persone. Il grande lavoro consiste nella valorizzazione dei consueti temi che titillano il ventre degli utenti di Facebook, nell’importanza affidata all’impatto multimediale e alla grafica e soprattutto nella <hi rend="#i">community building</hi> (svariati sono gli oblò salviniani aperti su Facebook, dalla pagina ufficiale<hi rend="#b"> “Noi con Salvini”</hi> a gruppi di discussione come <hi rend="#b">“Matteo Salvini Leader”</hi>, in grado di creare livelli altissimi di <hi rend="#i">engagement</hi>).<lb/> La cannoniera comunicativa del “Salvini digitale” ovviamente non sarebbe così efficace senza l’empatia comunicativa del capo della Lega, la padronanza che possiede del medium e la sua costante presenza sul territorio: ed è proprio quest’ultima a essere stato il punto di forza della sua campagna elettorale alle politiche.</p>
    <p>In questo primo blob è racchiusa una retrospettiva dei primi tre mesi del<hi rend="#b"> tour elettorale di Salvini</hi>, con l’aggiunta di una incursione del politico al mercato di<hi rend="#b"> Milano</hi> l’8 marzo scorso, per ringraziare il suo elettorato. Qui, però, tra tributi di affetto e abbracci dei suoi fan, il politico si imbatte in una signora contrariata che gli chiede: “Cosa ci fa lei qui tra persone perbene e normali? Fuori dai coglioni”. E quel piccolo bug nel suo consenso oceanico non viene preso molto bene dal futuro ministro dell’Interno.</p>
    <p>Analizzando post e video di Salvini, si rimane impressionati dai milioni di visualizzazioni delle dirette Facebook: dalla tappa al mercato coperto di Tuscolano III, nel quartiere Quadraro di <hi rend="#b">Roma</hi>, dove un venditore invita il leghista a non farsi gabbare da “quel paraculo di <hi rend="#b">Berluska</hi>“, ai monologhi contro i poteri forti, “gli pseudo-giornalisti complici dei buonisti e degli affaristi”, “i telegiornali servi e di regime” e “i giornalistoni” avversi (menzione d’onore per<hi rend="#b"> Il Fatto Quotidiano</hi>).<lb/> Il ricco calderone di contributi social vanta naturalmente gli onnipresenti <hi rend="#b">post gastronomici</hi>, con particolare predilezione per le marche di sugo e di pasta più economiche, per pizzoccheri, ravioli e tiramisù, tutti impiattati in spregio alle regole auree seguite dai food influencer. E altrettanto ricorsiva è la profusione di <hi rend="#b">“bacioni”</hi> con tanto di schiocco fragoroso, mandati indiscriminatamente agli amati seguaci e alla vituperata fazione composta da<hi rend="#b"> “rosiconi”, “radical chic”, “sinistri”, Fazio, Lerner, Balotelli, Saviano, i 99 Posse, Boldrini, Saverio Tommasi.</hi></p>
    <p>Immancabile anche la citazione dei “bimbi”, per i quali Salvini non lesina l’espressione pubblica dei suoi teneri sentimenti da pater familias (<hi rend="#b">“lo dico da papà”</hi> è ormai uno stilema irrinunciabile). Meno affettuosità , però, ha mostrato il 1 febbraio nel <hi rend="#b">campo Rom di via Germagnano a Torino</hi>, dove alcuni bambini, da lui chiamati <hi rend="#b">“piccole risorse”</hi>, subodorando l’impaccio del politico, lo hanno festosamente rassicurato: “Non avere paura, Salvini”. “No, no”, ha mormorato il leghista, che poi, infastidito dal capannello dei bimbi intorno a lui, li ha ammoniti con stizza.</p>
    <p>Capitolo a parte merita la rivalità col<hi rend="#b"> M5s, </hi>almeno prima del contratto di governo: spicca, tra tutti i video del pantheon social salviniano, quello su <hi rend="#b">Gedorem Andreatta</hi>, battezzato dal leghista <hi rend="#b">“l’albergatore dei clandestini”</hi>, <ref target="https://www.ilfattoquotidiano.it/2018/01/26/m5s-esclusi-in-corsa-alcuni-candidati-dalle-liste-e-di-maio-annuncia-lunedi-29-i-candidati-per-uninominali/4118316/">candidato inizialmente nei 5 Stelle per la Camera in Veneto e poi escluso per le polemiche per la sua attività di gestione di un hotel vicentino dove vengono ospitati i profughi.</ref><lb/> Si continua con le critiche caustiche alle amministratrici di Roma e di Torino,<hi rend="#b"> Chiara Appendino e Virginia Raggi</hi> (“Fa male<hi rend="#b"> il nulla dei 5 Stelle</hi>. Dopo un anno e mezzo le città sono peggio di prima”), fino alle stoccate a <hi rend="#b">Beppe Grillo</hi> per le posizioni sull’<hi rend="#b">euro</hi>.</p>
    <p>Grottesco l’effetto della reprimenda rivolta, in un video, al futuro “socio” <hi rend="#b">Luigi Di Maio</hi> (da lui appellato come <hi rend="#b">“Gigino”</hi> e<hi rend="#b"> “fenomeno”</hi>): “Lo dico da papà: come si fa a votare per uno che non vuole tutto quello che è privato? Ma stiamo scherzando? <hi rend="#b">Per fortuna Di Maio non sarà mai presidente del Consiglio</hi>. (…) Chi come Di Maio cambia idea ogni quarto d’ora sulla scuola, sulle tasse, sull’euro, sul lavoro, sull’immigrazione…no. <hi rend="#b">Io non do le chiavi del mio Paese in mano a gente che ha le idee quanto meno confuse</hi>“.<lb/> E a una signora che l’8 marzo a Milano gli chiede se è in cantiere un accordo col M5s, Salvini risponde smentendo categoricamente: “No, no, signora. No”.</p>
    <p>Se si trattasse di una serie tv, questo blob potrebbe concludersi con un bel <hi rend="#i">cliffhanger</hi>. Ma la storia è nota, il colpo di scena ci sarà tre mesi dopo e il secondo blob è inevitabilmente dietro l’angolo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>