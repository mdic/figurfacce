<doc sitename="Il Fatto Quotidiano" title="Guerra dei Rolex, presidenza del Consiglio sotto accusa: &quot;Inaccettabili silenzi sui doni ricevuti dal governo&quot; - Il Fatto Quotidiano" author="Anna Morgantini" date="2016-10-03" url="http://www.ilfattoquotidiano.it/2016/10/03/guerra-dei-rolex-presidenza-del-consiglio-sotto-accusa-inaccettabili-silenzi-sui-doni-ricevuti-dal-governo/3071662/" hostname="ilfattoquotidiano.it" description="La guerra dei Rolex continua. Che fine hanno fatto gli orologi regalati alla delegazione italiana a Riad? Li hanno restituiti tutti? Chi li custodisce? E quanto valgono esattamente? Dodici senatori del Movimento 5 Stelle, capitanati dal questore Laura Bottici (nella foto), sono tornati all’assalto di Palazzo Chigi e, con un’interrogazione chiedono alla ministra per le Riforme, …" categories="Governo" tags="Bettino Craxi;Francesco Cossiga;Governo Berlusconi;Governo Prodi;Governo Renzi;Maria Elena Boschi;Matteo Renzi;Movimento 5 Stelle;Rolex;Romano Prodi;Silvio Berlusconi" fingerprint="ada1ae5548cc5066">
  <main>
    <head rend="h1">Guerra dei Rolex, presidenza del Consiglio sotto accusa: “Inaccettabili silenzi sui doni ricevuti dal governo”</head>
    <graphic src="https://st.ilfattoquotidiano.it/wp-content/uploads/2015/02/bottici675.jpg"/>
    <p>La <hi rend="#b">guerra dei Rolex</hi> continua. Che fine hanno fatto gli <ref target="http://www.ilfattoquotidiano.it/2016/01/21/rolex-il-testimone-oculare-sulla-rissa-di-ryad-renzi-nasconde-la-verita/2394628/">orologi regalati alla delegazione italiana a Riad</ref>? Li hanno restituiti tutti? Chi li custodisce? E quanto valgono esattamente? Dodici senatori del Movimento 5 Stelle, capitanati dal questore <hi rend="#b">Laura Bottici (nella foto)</hi>, sono tornati all’assalto di <hi rend="#b">Palazzo Chigi</hi> e, con un’interrogazione chiedono alla ministra per le Riforme, <hi rend="#b">Maria Elena Boschi</hi>, «notizie, dati o documenti» sui Rolex suddetti. Non solo: vogliono anche «notizie, dati o documenti» su tutti «<hi rend="#b">i doni di rappresentanza ricevuti dal Governo italiano e custoditi a Palazzo Chig</hi>i negli ultimi dieci anni», oltre che sull’«attuazione ed esecuzione del D.P.R. 2013 numero 62», il<hi rend="#b"> cosiddetto decreto Patroni-Griffi</hi>, che vieta ai dipendenti pubblici di accettare «regali o altre pubbliche utilità» <ref target="http://www.gazzettaufficiale.it/eli/id/2013/06/04/13G00104/sg">del valore «orientativamente» superiore a 150 euro</ref>. Per ministri e capi del Governo, invece, il limite fissato da </p>
    <p><hi rend="#b">Romano Prodi</hi>nel 2007 era, ed è tuttora, di</p>
    <p><hi rend="#b">300 euro</hi>. Sono limiti che in ogni caso, durante il viaggio a Riad, sono stati</p>
    <p><hi rend="#b">ampiamente superati</hi>per tutti. Grazie ai famosi Rolex, per l’appunto.</p>
    <p><hi rend="#b">TESTA A TESTA</hi> Una prima <hi rend="#b">richiesta</hi> di accesso agli atti presentata dalla Bottici a gennaio è stata respinta dalla <hi rend="#b">presidenza del Consiglio</hi> perché l’Ufficio controllo interno, trasparenza e integrità non ha «ravvisato alcun obbligo di pubblicazione delle informazioni relative ai doni di cortesia ricevuti», come ha spiegato ufficialmente il segretario di Palazzo Chigi, <hi rend="#b">Paolo Aquilanti.</hi> La Bottici ha fatto ricorso al<hi rend="#b"> Tar , che il 28 luglio le ha dato ragione</hi></p>
    <p><hi rend="#b">ingiungendo</hi>alla presidenza del Consiglio di</p>
    <p><hi rend="#b">esibire i documenti richiesti</hi>. Vittoria? Macchè. Nuova opposizione di Palazzo Chigi, stavolta davanti al Consiglio di Stato, che il 15 settembre è intervenuto sospendendo l’efficacia della sentenza del Tar in attesa della trattazione del merito del giudizio. Risultato: «Documenti blindati per l’ennesima volta», s’indigna la senatrice. Che non si arrende: «Vedremo chi ha la testa più dura, se noi o la presidenza del Consiglio».</p>
    <p><hi rend="#b">CACCIA AL TESORO</hi> I Cinque stelle avevano inutilmente chiesto di accedere anche alla <hi rend="#b">«stanza del tesoro»,</hi> il caveau in cui a Palazzo Chigi sono (o dovrebbero essere) custoditi tutti i doni di Stato. L’ha voluta Romano Prodi alla fine del 2007, rompendo con la lunga tradizione fai-da-te dei suoi predecessori: <hi rend="#b">Francesco Cossiga,</hi> per esempio, rifiutava con ostinazione ogni tipo di regalo, spedendo due carabinieri a casa dell’improvvido donatore con l’ordine di non tornare senza una ricevuta di restituzione. Altri invece avevano preferito tenersi i doni ricevuti da politici e capi di Stato, come<hi rend="#b"> Bettino Craxi,</hi> la cui eredità è poi tornata allo Stato italiano che nel 2015 ha messo tutto all’asta. Per esempio, l’acquaforte ricevuta nel 1986 dall’allora sindaco di Parigi <hi rend="#b">Jacques Chirac</hi> (650 euro il valore finale), o il pugnale del Regno di Galilea, datato VI secolo, regalato da <hi rend="#b">Shimon Peres</hi><hi rend="#b"/>(4mila euro) e la statuetta fenicia di Osiride, dono del presidente libanese<hi rend="#b">Helias Hraoui</hi> (1.100 euro).</p>
    <p><hi rend="#b">REGOLE AUREE</hi> Prodi per la prima volta ha stabilito delle <ref target="http://www.gazzettaufficiale.it/eli/id/2008/02/15/08A01034/sg">regole precise</ref>, ponendo un tetto di 300 euro ai regali liberamente fruibili dai membri del Governo (e dai loro congiunti) e imponendo l’obbligo di consegnare il resto all’amministrazione, che avrebbe provveduto a conservarlo, stimarlo e poi cederlo «per iniziative aventi finalità umanitarie, caritatevoli, di assistenza e di beneficenza». Lui stesso, lasciando Palazzo Chigi, aveva destinato i regali ricevuti a tre diverse associazioni:<hi rend="#b"> Libera, la Casa Santa Chiara di Bologna e i Medici con l’Africa</hi>. E i beni erano andati all’asta il 2 dicembre 2009 a Genova, sotto gli occhi divertiti di don Ciotti, che alla fine della prima giornata poteva gioire per un incasso di quasi 50 mila euro. </p>
    <p><hi rend="#b">AVANTI MIEI PRODY</hi> Nel tesoretto lasciato da Prodi – l’unico, finora, di cui ci sia un elenco ufficiale e pubblico – c’era di tutto, da un Winchester con il calcio in lapislazzulo, tempestato di «<hi rend="#b">diamanti</hi> naturali» e zaffiri cabochon (dono del re dell’Arabia Saudita, se lo è aggiudicato <hi rend="#b">Riccardo Garrone,</hi> petroliere, ex presidente della <hi rend="#b">Sampdoria</hi> e accanito cacciatore, per 5.500 euro) a una scultura d’argento dorato riproducente un palmeto con tanto di datteri in pasta di vetro e base in malachite, passando per un servizio da tè con dedica a «Romano <hi rend="#b">Prody</hi>», un rosario di Tiffany, due parure di gioielli, un orologio di <hi rend="#b">Bulgari</hi> e un vaso di onice con gazzelle d’argento. Insomma, il trionfo del kitsch di Stato. </p>
    <p><hi rend="#b">L’ELENCO DI RENZI</hi> Nulla s’è mai saputo, invece, di eventuali aste o donazioni per i regali dell’era <hi rend="#b">Berlusconi</hi> (tra cui due cammelli, gentile dono di <hi rend="#b">Gheddafi</hi>). Nessuna notizia pubblica neanche sull’epoca di <hi rend="#b">Mario</hi><hi rend="#b">Monti</hi>. Tutto dovrebbe, quindi, essere ancora custodito nel caveau di Chigi. Quanto a Renzi (tra i doni già noti, oltre al Rolex di Riad, una<hi rend="#b"> bicicletta Shimano</hi> del governo giapponese, già usata per una vacanza), ha promesso che a fine mandato farà un elenco coi regali ricevuti, quelli che restano allo Stato (arredi, tappeti, quadri) e quelli che andranno all’asta. O che <hi rend="#b">rimarranno a lui</hi>, dietro pagamento della differenza tra i 300 euro consentiti e il reale valore dell’oggetto.</p>
    <p><hi rend="#b">SILENZIO D’ORO</hi> A Bottici e colleghi rimane però qualche dubbio. «Perché i doni non vengono resi pubblici a mano a mano che il presidente del Consiglio li riceve? E dov’è l’elenco dei doni ricevuti dai <hi rend="#b">funzionari di Palazzo Chigi</hi>, come i famosi Rolex? Chi esattamente ha in custodia il tesoretto? E chi ne stima il valore?» Il sito della <hi rend="#b">presidenza del Consiglio tace</hi> su tutti i fronti. Ma è difficile capire anche come si comportano i vari <hi rend="#b">ministeri</hi>. Ognuno custodisce, valuta e vende per conto suo i doni ricevuti dai vari ministri (e dipendenti)? O c’è un ufficio centrale che sovrintende a tutti i doni di Stato?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>