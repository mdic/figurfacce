<doc sitename="Il Fatto Quotidiano" title="Piccoli Comuni, la Consulta: &quot;Imporre la gestione in forma associata delle funzioni fondamentali è incostituzionale&quot; - Il Fatto Quotidiano" author="F Q" date="2019-03-04" url="https://www.ilfattoquotidiano.it/2019/03/04/piccoli-comuni-la-consulta-imporre-la-gestione-in-forma-associata-delle-funzioni-fondamentali-e-incostituzionale/5012507/" hostname="ilfattoquotidiano.it" description="È incostituzionale la disposizione che dal maggio 2010 impone ai Comuni con meno di 5mila abitanti di gestire in forma associata le funzioni fondamentali, come trasporto pubblico e polizia municipale. Agli amministratori non è consentito, ha stabilito la Corte Costituzionale, dimostrare che in quella forma non sono sono realizzabili economie di scala o miglioramenti nell’erogazione …" categories="Costi della politica" tags="Comuni;Corte Costituzionale;Governo Berlusconi;Manovra;Silvio Berlusconi" fingerprint="ff41760e4a6c2d97">
  <main>
    <head rend="h1">Piccoli Comuni, la Consulta: “Imporre la gestione in forma associata delle funzioni fondamentali è incostituzionale”</head>
    <graphic src="https://st.ilfattoquotidiano.it/wp-content/uploads/2019/03/04/Borgo-1300.jpg"/>
    <p>È <hi rend="#b">incostituzionale</hi> la disposizione che dal <hi rend="#b">maggio 2010</hi> impone ai <hi rend="#b">Comuni</hi> con <hi rend="#b">meno di 5mila abitanti</hi> di gestire in forma associata le <hi rend="#b">funzioni fondamentali</hi>, come <hi rend="#b">trasporto pubblico</hi> e <hi rend="#b">polizia municipale</hi>. Agli amministratori non è consentito, ha stabilito la <hi rend="#b">Corte Costituzionale</hi>, dimostrare che in quella forma non sono sono realizzabili <hi rend="#b">economie di scala</hi> o miglioramenti nell’<hi rend="#b">erogazione dei servizi</hi> alle popolazioni.</p>
    <p>Il riferimento è al <hi rend="#b">decreto legge</hi> del<hi rend="#b"> 31 maggio 2010</hi>, varato dal <hi rend="#b">governo Berlusconi</hi>. Secondo la Corte, l’obbligo imposto ai Comuni sconta un’<hi rend="#b">eccessiva rigidità</hi> perché dovrebbe essere applicato anche in tutti quei casi in cui non esistono <hi rend="#b">Comuni confinanti</hi> parimenti obbligati; esiste solo un Comune confinante obbligato, ma il raggiungimento del limite demografico minimo comporta il coinvolgimento di altri Comuni non in situazione di prossimità.</p>
    <p>Inoltre, scrivono gli ermellini, esiste anche un problema di <hi rend="#b">collocazione geografica</hi> dei confini dei Comuni (per esempio in quanto <hi rend="#b">montani</hi> e caratterizzati da particolari fattori antropici, <hi rend="#b">dispersione territoriale</hi> e isolamento) che non consente di raggiungere gli <hi rend="#b">obiettivi normativi</hi>. Si tratta di situazioni dalla più varia complessità che però – secondo la sentenza – meritano attenzione perché il sacrificio imposto all’<hi rend="#b">autonomia comunale</hi> non realizza quei <hi rend="#b">risparmi di spesa</hi> cui è finalizzata la normativa stessa. Una doverosa cooperazione da parte del sistema degli attori istituzionali, direttamente o indirettamente coinvolti – fanno notare ancora i giudici costituzionali – dovrebbe invece assicurare il raggiungimento del difficile obiettivo di una <hi rend="#b">equilibrata</hi>, stabile e organica definizione dell’assetto fondamentale delle funzioni ascrivibili all’<hi rend="#b">autonomia locale</hi>.</p>
    <p>A questo proposito la sentenza ricorda come in altri Paesi (ad esempio in Francia) sono state trovate <hi rend="#b">risposte strutturali</hi> al problema della <hi rend="#b">polverizzazione dei Comuni</hi>, spesso attuando la differenziazione sul piano non solo organizzativo ma anche funzionale. La Corte ha infine dichiarato l’illegittimità delle norme della <hi rend="#b">legge regionale Campani</hi>a sulla individuazione della dimensione territoriale ottimale e omogenea per lo svolgimento delle funzioni fondamentali, in quanto approvate in assenza della necessaria <hi rend="#b">concertazione con i Comuni</hi> interessati.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>