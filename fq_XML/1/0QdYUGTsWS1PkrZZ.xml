<doc sitename="Il Fatto Quotidiano" title="Vertice Arcore, Salvini lo rassicura su Mediaset: B. verso l'ok su Foa al vertice Rai. Più vicina anche l'intesa su regionali - Il Fatto Quotidiano" author="F Q" date="2018-09-17" url="https://www.ilfattoquotidiano.it/2018/09/17/vertice-arcore-salvini-lo-rassicura-su-mediaset-b-verso-lok-su-foa-al-vertice-rai-piu-vicina-anche-lintesa-su-regionali/4630483/" hostname="ilfattoquotidiano.it" description="L’impegno è a rivedersi a breve, ma un’intesa di massima sembra essere stata raggiunta. Silvio Berlusconi è pronto a togliere il veto sulla nomina di Marcello Foa alla presidenza della Rai e in cambio Matteo Salvini lo ha rassicurato: l’intenzione dei 5 Stelle di mettere un tetto agli spot pubblicitari in tv verrà disinnescata. E’ …" categories="Politica" tags="Forza Italia;Lega;Marcello Foa;Matteo Salvini;Mediaset;Rai;Silvio Berlusconi" fingerprint="ba201678b127f339">
  <main>
    <head rend="h1">Vertice Arcore, Salvini lo rassicura su Mediaset: B. verso l’ok su Foa al vertice Rai. Più vicina anche l’intesa su regionali</head>
    <graphic src="https://st.ilfattoquotidiano.it/wp-content/uploads/2018/09/17/Silvio-Berlusconi-Arcore-1300.jpg"/>
    <p>L’impegno è a rivedersi a breve, ma un’intesa di massima sembra essere stata raggiunta. <hi rend="#b">Silvio Berlusconi</hi> è pronto a togliere il veto sulla nomina di <hi rend="#b">Marcello Foa</hi> alla presidenza della Rai e in cambio <hi rend="#b">Matteo Salvini</hi> lo ha rassicurato: l’intenzione dei 5 Stelle di mettere un tetto agli spot pubblicitari in tv verrà disinnescata. E’ il risultato, riportano diversi quotidiani, del vertice di domenica sera ad Arcore tra il segretario della <hi rend="#b">Lega</hi> e il presidente di <hi rend="#b">Forza Italia</hi>.</p>
    <p>La nuova riunione della <hi rend="#b">Commissione di Vigilanza Rai</hi> è in programma mercoledì e, riporta l’<hi rend="#i">Huffington Post</hi>, l’accordo è di sedersi di nuovo attorno a un tavolo martedì in compagnia anche di <hi rend="#b">Giorgia Meloni</hi>, con la quale discutere anche delle candidature per le <hi rend="#b">regionali</hi> in Abruzzo, Basilicata, Trentino Alto Adige e Sardegna. In attesa di capire se il nome dell’ex giornalista de <hi rend="#i">Il Giornale</hi> possa essere riproposto e messo ai voti, Salvini ha chiesto all’alleato di superare il veto posto il 1° agosto, quando i no dei consiglieri azzurri avevano bloccato la nomina. Berlusconi, riporta <hi rend="#i">La Repubblica</hi>, ha colto la palla al balzo per chiedere che le decisioni nel centrodestra avvengano su una base collegiale: non si possono pretendere i voti di FI “<hi rend="#b">senza alcun coinvolgimento</hi>” nelle scelte.</p>
    <p>Sul tavolo c’è la tenuta dell’alleanza, un tema al quale l’ex Cavaliere tiene molto. Da tempo rimprovera al leader del Carroccio l’eccessiva aderenza alle posizioni del <hi rend="#b">Movimento 5 Stelle</hi>. La critica è alla base dell’editoriale di apertura de <hi rend="#i">Il Giornale</hi> maliziosamente intitolato <hi rend="#i">Di bosco e di riviera</hi>: “La domanda sorge spontanea – si legge nel commento pubblicato sul quotidiano della famiglia Berlusconi- Matteo Salvini, oltre che dalla sua, da che parte sta oggi e da quale starà domani?”. “Salvini è diventato uomo ‘da bosco e da riviera’, cioè versatile, eclettico, adatto alle più diverse applicazioni e per tutti gli usi: leghista coi leghisti, <hi rend="#b">grillino coi grillini</hi>, centrodestrino con Berlusconi”.</p>
    <p>“I tuoi soci vogliono cancellarmi, farmi fuori”, avrebbe detto l’ex premier secondo La Repubblica. Il riferimento è all’intervista rilasciata al <hi rend="#i">Fatto</hi> nella quale il sottosegretario all’Editoria <hi rend="#b">Vito Crimi</hi> ha annunciato l’intenzione dell’esecutivo di mettere un <hi rend="#b">tetto</hi> agli spot in tv. Un provvedimento che avrebbe delle ricadute dirette sulle aziende di B., <hi rend="#i">Mediaset</hi> in primis. “Quella robe vedrai che non passerà – avrebbe rassicurato Salvini – <hi rend="#b">non permetteremo</hi> che si mettano in difficoltà Mediaset o le altre aziende”. Secondo <hi rend="#i">Il Messaggero</hi>, Salvini avrebbe citato l’accordo messo per iscritto con i 5 Stelle: “<hi rend="#b">Non è nel contratto</hi> di governo”.</p>
    <p>Il risultato dell’incontro, cui hanno partecipato anche <hi rend="#b">Antonio Tajani</hi> e <hi rend="#b">Licia Ronzulli</hi> per FI e <hi rend="#b">Giancarlo Giorgetti</hi> per il Carroccio, è uno zero a zero che fa comodo a Salvini, il primo che se tutto andrà bene potrà passare all’incasso già mercoledì in Vigilanza. L’intesa di massima è stata raggiunta, ma restano da discutere alcuni temi importanti a partire da quello delle elezioni regionali: insieme Lega e Forza Italia governano le più importanti regioni del Nord e ora si attende il voto. Salvini assicura di voler mantenere i piedi l’alleanza alla base di un centrodestra che, con il contributo di <hi rend="#b">Fratelli d’Italia</hi>, nei i sondaggi supera il<hi rend="#b"> 40%</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>