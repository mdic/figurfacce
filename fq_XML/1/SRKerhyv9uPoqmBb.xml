<doc sitename="Il Fatto Quotidiano" title="Berlusconi attacca il M5s e annuncia: &quot;Europee? Penso di candidarmi&quot;. Di Maio: &quot;Capo di Mediaset ha fatto il suo tempo&quot; - Il Fatto Quotidiano" author="F Q" date="2018-09-23" url="https://www.ilfattoquotidiano.it/2018/09/23/berlusconi-attacca-il-m5s-europee-penso-di-candidarmi-di-maio-il-capo-di-mediaset-ha-fatto-il-suo-tempo-ridicolo/4644854/" hostname="ilfattoquotidiano.it" description="Silvio Berlusconi prova a rimettersi al centro della scena politica. Dal palco di Fiuggi se la prende con i 5 stelle, i “nemici della libertà e delle imprese”, con le politiche del governo sui tetti pubblicitari che rischiano di “far chiudere Mediaset” e pure con l’alleato Matteo Salvini che “ha uscite non gradevoli e non accettabili”. …" categories="Politica" tags="Luigi di Maio;Movimento 5 Stelle;Silvio Berlusconi" fingerprint="ece416681869e135">
  <main>
    <head rend="h1">Berlusconi attacca il M5s e annuncia: “Europee? Penso di candidarmi”. Di Maio: “Capo di Mediaset ha fatto il suo tempo”</head>
    <graphic src="https://st.ilfattoquotidiano.it/wp-content/uploads/2018/07/08/di-maio-1300.jpg"/>
    <p><hi rend="#b">Silvio Berlusconi</hi> prova a rimettersi al centro della scena politica. Dal palco di <hi rend="#b">Fiuggi</hi> se la prende con i 5 stelle, i “nemici della libertà e delle imprese”, con le politiche del governo <ref target="https://www.ilfattoquotidiano.it/2018/09/23/mediaset-berlusconi-governo-vuole-tetti-pubblicitari-che-la-farebbero-chiudere-il-giorno-dopo/4644433/">sui tetti pubblicitari che rischiano di “far chiudere Mediaset”</ref> e pure con l’alleato <hi rend="#b">Matteo Salvini</hi> che “ha uscite non gradevoli e non accettabili”. Ma soprattutto lancia un nuovo manifesto e la sua candidatura alle prossime <hi rend="#b">Europee</hi>: “Se correrò? Penso di sì”. L’ex Cavaliere infatti, da aprile scorso è di nuovo candidabile dopo aver ottenuto la riabilitazione. E ora, ha detto, “vuole salvare l’Italia”. Ancora più duro il testo del discorso che l’ex premier doveva pronunciare alla convention di Forza Italia.”La risposta del <hi rend="#b">vicepremier grillino</hi> è caratteristica del loro <hi rend="#b">dilettantismo</hi>: chiedere al Tesoro più soldi e – di fronte alle resistenze del ministro Tria che non vorrebbe s<hi rend="#b">fasciare i conti pubblici</hi> – minacciare di cacciarlo. Trattano il ministero dell’Economia come un bancomat da cui prendere i denari di cui hanno bisogno per finanziare le loro promesse elettorali”, è una delle frasi che si legge nella nota consegnata ai giornalisti – in riferimento alle polemiche sorte all’interno dell’esecutivo alla vigilia della manvra economico – ma poi mai pronunciata dall’ex premier che ha invece parlato a braccio.</p>
    <p><hi rend="#b">Di Maio: “Ha fatto il suo tempo. Va compatito” –</hi> A stretto giro arriva la replica dello stesso <hi rend="#b">Luigi Di Maio</hi>: “Oggi Berlusconi apocalittico”, scrive su Facebook. “‘Il <hi rend="#b">decreto Dignità</hi> è un disastro e con la manovra l’Italia rischia grosso’. Sì sì… mo me lo segno (cit. <hi rend="#b">Massimo Troisi</hi>). Il capo di Mediaset politicamente ha fatto il suo tempo, oltre ad aver fatto solo danni. La sua preoccupazione oggi come negli ultimi 20 anni non è per l’Italia, ma solo per le sue tv! Il suo tentativo di cercare ancora<hi rend="#b"> visibilità</hi> è ridicolo e va compatito”. Berlusconi gli risponde poco dopo: “È meglio che si rivolga al portavoce Casalino…”. <ref target="https://www.ilfattoquotidiano.it/2018/09/23/salvini-legge-di-bilancio-sia-coraggiosa-tria-la-faccia-espansiva-audio-casalino-incauto-non-minacciamo-nessuno/4644350/">E il riferimento ironico è chiaramente alle polemiche sull’audio contro i dirigenti Mef pubblicato solo ieri da Repubblica.</ref> Nel frattempo anche il presidente del consiglio risponde al suo predecessore. “<hi rend="#b">Berlusconi stia tranquillo</hi>, l’Italia è in buone mani. Lui ha avuti tanti lustri per governare, ora <hi rend="#b">ci lasci l’opportunità di lavorare</hi>“, dice <hi rend="#b">Giuseppe Conte</hi> da Volturara Appula, la città in Puglia dov’è nato.</p>
    <p><hi rend="#b"> Conte: “Ci lasci lavorare” –</hi> Il governo Lega-M5s al ritorno dalle vacanze è alle prese con la manovra finanziaria e l’ex Cavaliere cerca di riprendersi un posto di centralità dopo che le ultime evoluzioni lo hanno visto totalmente in disparte. La settimana scorsa c’è stato un vertice a<hi rend="#b"> Palazzo Grazioli</hi> tra le forze di centrodestra per cerca un’intesa su presidenza Rai e prossime elezioni. Anche se non appena usciti dall’incontro, le versioni sullo stato di salute della coalizione sono cambiate a seconda degli interlocutori. Oggi Berlusconi dal palco di Fiuggi ha parlato a lungo anche di Salvini: “Il vertice”, ha detto, “ha confermato che<hi rend="#b"> la coalizione è definitiva per tutti e tre i partiti.</hi> Salvini ha delle uscite che non sono gradevoli e accettabili da parte nostra. Forse deve tentare di non far scoppiare un diverbio assoluto con i Cinque Stelle, quel diverbio che noi auspichiamo anche presto”. A margine della kermesse però Berlusconi ha poi specificato: “Salvini è un uomo del centrodestra, non c’è nessun dubbio al riguardo”. Con Salvini “siamo nelle difficoltà che conosciamo. Quando ci incontriamo con Salvini non sembra neppure ci siano i suoi problemi con i 5 stelle. Quando lui si incontra con i 5 Stelle evidentemente la vicinanza a noi gli crea problemi”. E ha chiuso: “Siamo in una situazione anomala, che è il contrario di ciò che dovrebbe essere”.</p>
    <p><hi rend="#b">M5s contro l’editoriale di Sallusti –</hi> Intanto sul Blog delle Stelle è stato pubblicato un post in replica all’editoriale di <hi rend="#b">Alessandro Sallusti</hi>. Il direttore del <hi rend="#i">Giornale</hi>, riferendosi del caso dell’audio di <hi rend="#b">Rocco Casalino</hi>, rievoca <hi rend="#b">Totò Riina</hi> e la promessa di <hi rend="#b">vendetta</hi> avanzata dalla mafia nei confronti dello Stato negli anni ’90, poi mantenuta con le stragi di Capaci e via d’Amelio. “I principali giornali della propaganda del partito del nazareno, La Repubblica per il Pd e Il Giornale per Forza Italia”, si legge, “oggi difendono a spada tratta quei <hi rend="#b">burocrati servitori dei partiti</hi> piazzati in alcuni dei gangli fondamentali dello Stato e che ogni giorno ostacolano il governo del cambiamento e la realizzazione del contratto di Governo. Un governo che è sostenuto da circa due terzi degli italiani, un sostegno popolare che non ha eguali in nessun altro Paese d’Europa”. Quindi contro Sallusti: “Addirittura nel suo editoriale di oggi paragona il Movimento 5 stelle alla mafia e la nostra battaglia per far rispettare il contratto di governo alla stregua della trattativa”. E si conclude: “Paragonare una forza politica votata dal 32 per cento dei cittadini alla mafia non è giornalismo, non è nemmeno solo bieca propaganda. <hi rend="#b">È uno schifo indegno</hi>. Vuol dire non sapere nulla di cosa sia la mafia e i morti e il dolore che ha provocato e continua a provocare. E vuol dire non avere la benché minima cultura politica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>