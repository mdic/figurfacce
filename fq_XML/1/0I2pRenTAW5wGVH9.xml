<doc sitename="Il Fatto Quotidiano" title="Forza Italia, Toti: &quot;Voglio bene a Berlusconi e va aiutato nel suo desiderio, ma lui e noi dobbiamo fare una riflessione&quot; - Il Fatto Quotidiano" author="Gisella Ruccia" date="2019-04-10" url="https://www.ilfattoquotidiano.it/2019/04/10/forza-italia-toti-voglio-bene-a-berlusconi-e-va-aiutato-nel-suo-desiderio-ma-lui-e-noi-dobbiamo-fare-una-riflessione/5100587/" hostname="ilfattoquotidiano.it" description="“Io voglio bene a Berlusconi, e ovviamente avrà il mio voto come è normale che sia. E’ una persona a cui dobbiamo tanto e che tutti quanti dovrebbero aiutare per questo suo desiderio, cioè tornare in un’assemblea elettiva, quella di Strasburgo, dopo tutto quello che ha passato molto ingiustamente. Però non sono i suoi manifesti …" categories="Politica" tags="Forza Italia;Giorgia Meloni;Giovanni Toti;Lega;Mara Carfagna;Matteo Salvini;Silvio Berlusconi" fingerprint="39b02254b0e72340">
  <main>
    <p>“<hi rend="#b">Io voglio bene a Berlusconi</hi>, e ovviamente avrà il mio voto come è normale che sia. <hi rend="#b">E’ una persona a cui dobbiamo tanto e che tutti quanti dovrebbero aiutare per questo suo desiderio,</hi> cioè tornare in un’assemblea elettiva, quella di Strasburgo, dopo tutto quello che ha passato molto ingiustamente. <hi rend="#b">Però non sono i suoi manifesti elettorali 6×3 che risolvono i problemi di Forza Italia</hi>“. Sono le parole pronunciate ai microfoni di<hi rend="#b"> “Non stop news”</hi>, su Rtl 102.5, dal presidente della Regione Liguria <hi rend="#b">Giovanni Toti</hi>, che ribadisce la sua denuncia relativa alla situazione critica del partito di Berlusconi.</p>
    <p>“<hi rend="#b">Occorre da parte di tutti</hi> – spiega – <hi rend="#b">anche del presidente Berlusconi, un momento di riflessione.</hi> Credo ci sia bisogno di rivedere il centrodestra nella nostra parte, quella che non è leghista pur essendoci alleati. Del resto, tutti sanno che ho un buon rapporto con <hi rend="#b">Salvini</hi> e con i miei alleati leghisti. Ma ritengo che il centrodestra debba essere chiaro e netto, <hi rend="#b">senza patti del Nazareno e senza scivoloni</hi> da altre parti, perché non è che non tutte le culture del centrodestra siano leghiste. C’è anche una parte che, pur essendo in modo cristallino del centrodestra, non si ritrova in quell’anima lì”.</p>
    <p>E aggiunge: “Oggi Forza Italia non è un contenitore adatto ad accoglierle tutte, altrimenti <hi rend="#b">non si spiega per quale ragione a Genova, come a Savona, a Siena, a Pisa e altre realtà, abbiamo liste civiche tutti i giorni</hi>, persone che vanno in giro a cercare una nuova identità perché non si sentono ascoltate in quel partito, anche i nostri dirigenti che per tanti anni hanno amministrato in nome e per conto di quel tricolore di Forza Italia”.</p>
    <p>Toti puntualizza: “E’ evidente che questo centrodestra non sia più quello di qualche anno fa: consta di una Lega in ottima salute e di una <hi rend="#b">Forza Italia che ha le sue difficoltà</hi>. <hi rend="#b">Chi lo nega ha qualche fetta di prosciutto davanti agli occhi.</hi> Questo non vuol dire che quello spazio politico non esista più, ma che l’offerta così come è congegnata oggi non trova più il favore degli elettori, visto che<hi rend="#b"> siamo passati da oltre dieci milioni di elettori a circa tre milioni scarsi.</hi> Quando tanti ‘clienti’ affezionati, che sono stati per un ventennio il riferimento di quel partito, se ne vanno via e quando tanti dirigenti si trasferiscono nelle liste civiche, io credo che qualche domanda ce la si debba fare. E io me la sono fatta. Poi io sono l’ultimo che vuole spezzettare un centrodestra che deve trovare una sua identità. E però quando vedi che<hi rend="#b"> tutti quanti fanno finta di niente, fischiettano e guardano al cielo facendo finta che vada tutto bene</hi> qualche domanda te la devi pur fare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>