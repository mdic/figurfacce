<doc sitename="Il Fatto Quotidiano" title="Di Maio: &quot;Italiani non possono pagare canone per una Rai così. Salvini? Non chieda garanzie per Berlusconi&quot; - Il Fatto Quotidiano" author="Gisella Ruccia" date="2018-10-01" url="https://www.ilfattoquotidiano.it/2018/10/01/di-maio-italiani-non-possono-pagare-canone-per-una-rai-cosi-salvini-non-chieda-garanzie-per-berlusconi/4660201/" hostname="ilfattoquotidiano.it" description="“Una cosa è certa: gli italiani non possono pagare il canone per una Rai in queste condizioni“. Sono le parole del vicepresidente del Consiglio, Luigi Di Maio, intervistato da Massimo Giletti a Non è l’arena (La7). E rivolgendosi al conduttore, il ministro M5s spiega: “La nostra più grande sfida è mettere mani sulla Rai, rimetterla …" categories="La7" tags="Deficit;La7;Lega;Luigi di Maio;Marcello Foa;Massimo Giletti;Matteo Salvini;Movimento 5 Stelle;Rai;Silvio Berlusconi" fingerprint="b8a7462be7af4325">
  <main>
    <p>“Una cosa è certa:<hi rend="#b"> gli italiani non possono pagare il canone per una Rai in queste condizioni</hi>“. Sono le parole del vicepresidente del Consiglio, <hi rend="#b">Luigi Di Maio</hi>, intervistato da<hi rend="#b"> Massimo Giletti</hi> a<ref target="http://www.la7.it/nonelarena"> Non è l’arena</ref> (La7). E rivolgendosi al conduttore, il ministro </p>
    <p><hi rend="#b">M5s</hi>spiega: “La nostra più grande sfida è mettere mani sulla Rai, rimetterla in moto e garantire il merito, cosa di cui lei, Giletti, è informato visto che è stato uno di quelli</p>
    <p><hi rend="#b">colpiti dall’assenza di merito nella Rai</hi>. Questa sfida non dovrà essere combattuta solo dall’ad</p>
    <p><hi rend="#b">Fabrizio Salini</hi>e da</p>
    <p><hi rend="#b">Marcello Foa</hi>, ma dovremo combatterla tutti noi politici, tenendo lontano le mani della politica il più lontano possibile dalla Rai. Così la Rai potrà risorgere ed evitare le influenze della politica”.</p>
    <p>Sul neo-presidente della Rai, Di Maio osserva: “Abbiamo scelto</p>
    <p><hi rend="#b">Foa</hi>come presidente della Rai perché è un grande giornalista, fuori da quel</p>
    <p><hi rend="#b">gruppetto pariolino</hi>di giornalisti romani che ogni giorno passano il tempo a osannarsi l’uno con l’altro.</p>
    <p><hi rend="#b">Nessuno può dire che Foa è della Lega</hi>, perché ha una sua storia personale che viene prima della Lega e di questo governo”.</p>
    <p>Il ministro del Lavoro difende l’accordo sul <hi rend="#b">deficit al 2,4%</hi>: “Si sta facendo passare la linea di questo governo come qualcosa di trasgressivo, ma tutti stano facendo deficit in questi anni per aiutare il loro popolo: Spagna, Francia, Portogallo. Quando noi ce la prendevamo con l’Europa dicendo che la Ue era contro l’Italia, in realtà erano gli altri Paesi che hanno pensato agli interessi del loro popolo. <hi rend="#b">Prima non si pensava agli interessi del popolo italiano</hi>, adesso con questo governo si comincia a farlo”.</p>
    <p>E aggiunge: “<hi rend="#b">Berlusconi? Può stare tranquillo all’opposizione.</hi> Ma in questi giorni in cui sto vedendo il <hi rend="#b">giochino dello spread</hi> con giornali come <hi rend="#i">La Repubblica</hi> e <hi rend="#i">La Stampa</hi>, che giocano a tifare per lo spread, devo dare atto a <hi rend="#b">Berlusconi</hi> che, quando cadde il penultimo governo eletto dal popolo, sicuramente si sono innescate dinamiche di una<hi rend="#b"> sinistra italiana</hi> che non sa portare avanti le proprie battaglie in maniera leale, ma ricorre a sotterfugi, televisioni, gruppo <hi rend="#b">De Benedetti</hi>, giornali e giornalini”. Poi puntualizza: “<hi rend="#b">Mi dispiace che anche i giornali di Berlusconi in questi giorni stiano tifando per far salire lo spread</hi>, quando lui è stato vittima dello spread anni fa. Ma questa volta non succederà perché <hi rend="#b">noi non siamo ricattabili.</hi> A noi non possono dire: ‘O lasci o ti facciamo perdere le tv’. L’unica cosa che abbiamo da perdere è la reputazione nel momento in cui non manteniamo le promesse agli italiani”.</p>
    <p>Su<hi rend="#b"> Salvini</hi>, infine, precisa: “<hi rend="#b">Sa che solo una cosa non mi deve chiedere: garanzie per Berlusconi</hi> perché non ci sono garanzie da dare a Berlusconi in questo governo, altrimenti facciamo come quelli di prima”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>