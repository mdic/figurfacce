<doc sitename="Il Fatto Quotidiano" title="&quot;Testamento colombiano&quot; di Berlusconi, Marta Fascina sentita dai pm. Il faccendiere Marco Di Nunzio indagato anche per tentata estorsione - Il Fatto Quotidiano" author="F Q" date="2023-12-24" url="https://www.ilfattoquotidiano.it/2023/12/24/testamento-colombiano-di-berlusconi-fascina-sentita-dai-pm-il-faccendiere-di-nunzio-indagato-anche-per-tentata-estorsione/7392931/" hostname="ilfattoquotidiano.it" description="Ora l'imprenditore Marco Di Nunzio è indagato anche per tentata estorsione" categories="Giustizia" tags="Colombia;Silvio Berlusconi" fingerprint="41ae1c61797a001f">
  <main><head rend="h1">“Testamento colombiano” di Berlusconi, Marta Fascina sentita dai pm. Il faccendiere Marco Di Nunzio indagato anche per tentata estorsione</head><graphic src="https://st.ilfattoquotidiano.it/wp-content/uploads/2022/04/09/med-1200x630-28-690x362.jpg"/><p>La 33enne deputata di Forza Italia <hi rend="#b">Marta Fascina</hi>, ultima compagna di <hi rend="#b">Silvio Berlusconi</hi>, è stata sentita come persona informata sui fatti nell’indagine sul presunto <hi rend="#b">testamento colombiano</hi> dell’ex premier. Lo riferisce il <hi rend="#i">Corriere della sera</hi>. <ref target="https://www.ilfattoquotidiano.it/2023/10/23/testamento-di-berlusconi-indagato-marco-di-nunzio-reclamava-un-lascito-milionario-e-diceva-di-essere-stato-intimidito-da-dei-sicari/7331797/">Il fascicolo per falso in testamento e tentata truffa è stato aperto a ottobre dalla Procura di Milano nei confronti dell’imprenditore torinese Marco Di Nunzio</ref>, in passato ispiratore della lista civetta “Bunga bunga”, che reclama – </p><p><ref target="https://www.ilfattoquotidiano.it/in-edicola/articoli/2023/06/27/leredita-del-bunga-bunga-il-testamento-di-berlusconi-in-colombia/7209251/">come ha raccontato per primo il</ref>– un apparente lascito da</p><hi rend="#i">Fatto</hi>a fine giugno<p><hi rend="#b">26 milioni di euro</hi>, più ville, barche e (soprattutto)</p><p><hi rend="#b">il 2% della holding Fininvest</hi>, disposto dall’uomo di Arcore in suo favore il 21 settembre 2021 di fronte a una notaia di</p><p><hi rend="#b">Cartagena</hi>, in Colombia. Sulla base di questa pretesa, lo scorso novembre, Di Nunzio aveva addirittura chiesto il sequestro di una parte dei beni degli eredi, negato dal giudice civile.</p><p>La versione dell’imprenditore, già ricca di incongruenze e contraddizioni, ora è stata ulteriormente smontata da Fascina. Di fronte al procuratore di Milano <hi rend="#b">Marcello Viola</hi> e alla sostituta <hi rend="#b">Roberta Amadeo</hi> – che l’hanno convocata in una caserma della Guardia di finanza – la parlamentare campana ha ricostruito, con l’aiuto della <hi rend="#b">copia di un’agenda</hi> del defunto compagno, i suoi movimenti del 21 settembre di due anni fa, escludendo che si trovasse nel Paese sudamericano (nei cui registri frontalieri, peraltro, non compare). L’altra novità, scrive sempre il <hi rend="#i">Corriere</hi>, è che alle contestazioni della Procura si è aggiunta quella di<hi rend="#b"> tentata estorsione</hi>: l’ipotesi, infatti, è che accampando improbabili pretese giudiziarie Di Nunzio abbia voluto ritardare l’esecuzione del testamento, nella speranza di essere pagato dalla famiglia per farsi da parte.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>