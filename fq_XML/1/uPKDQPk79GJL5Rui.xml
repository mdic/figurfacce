<doc sitename="Il Fatto Quotidiano" title="Francesca Pascale: &quot;Non esalto le Sardine ma trovo giusta la loro battaglia. Silvio Berlusconi arrabbiato con me? Sorrido&quot; - Il Fatto Quotidiano" author="F Q" date="2019-12-10" url="https://www.ilfattoquotidiano.it/2019/12/10/francesca-pascale-non-esalto-le-sardine-ma-trovo-giusta-la-loro-battaglia-silvio-berlusconi-arrabbiato-con-me-sorrido/5606802/" hostname="ilfattoquotidiano.it" description="“Le mie opinioni non sono partitiche. Io ho parlato a titolo personale. Da liberale rispetto il pensiero di tutti, ma anche il mio deve essere rispettato. Devo dire che ho trovato singolare qualche osservazione strumentalmente critica nei miei confronti, da parte di alcuni esponenti di Fi…”. Francesca Pascale torna a parlare di politica, in particolare …" categories="Attualità" tags="Francesca Pascale;Silvio Berlusconi" fingerprint="4c86862cba76ea15">
  <main>
    <p>Francesca Pascale: “Non esalto le Sardine ma trovo giusta la loro battaglia. Silvio Berlusconi arrabbiato con me? Sorrido”</p>
    <p>La compagna dell'ex Cav. torna a parlare di politica, in particolare di Forza Italia e del rapporto con la Lega salviniana, con un post sul suo profilo Instagram, replicando ai commenti che hanno seguito le sue recenti dichiarazioni</p>
    <p>“Le mie opinioni non sono partitiche. Io ho parlato a titolo personale. Da liberale rispetto il pensiero di tutti, ma anche il mio deve essere rispettato. Devo dire che ho trovato singolare qualche osservazione strumentalmente critica nei miei confronti, da parte di alcuni esponenti di Fi…”. Francesca Pascale torna a parlare di politica, in particolare di Forza Italia e del rapporto con la Lega salviniana, con un post sul suo profilo Instagram, replicando ai commenti che hanno seguito le sue recenti dichiarazioni, quando in un’intervista all’Huffington aveva dichiarato il suo sostegno al movimento delle Sardine. La compagna di Silvio Berlusconi coglie l’occasione per togliersi altri sassolini dalla scarpa e smentire alcuni retroscena stampa sulla reazione che avrebbe avuto l’ex Cav alle sue parole.</p>
    <p>“Leggo che Berlusconi si sarebbe arrabbiato per le mie dichiarazioni. Sorrido. Chi ha suggerito tali scritti non lo conosce. Mi riferisco, ad esempio, alla ricostruzione molto fantasiosa di Repubblica. Si interrogano sulle mie frasi e non – avverte Pascale – su un partito che sta perdendo il contatto con l’area moderata e liberale. E lo dico da elettrice, da persona sempre eletta e mai nominata, ma che al momento osserva preoccupata la deriva che sta prendendo. Posso preoccuparmi? Non penso a turbare gli equilibri della coalizione di centro-destra, in vista delle prossime elezioni regionali, ma una riflessione sui contenuti è doverosa e va fatta“.</p>
    <p>“Lo ripeto: io non esalto l’ideologia delle sardine, ma trovo giusta la loro battaglia per la libertà, il rispetto, l’umanità, la democrazia, l’accoglienza. Condivido la distanza netta e categorica rispetto al sovranismo“. Francesca Pascale conclude poi il suo post rivolgendosi al compagno, Silvio Berlusconi: “Dedico al mio Presidente una frase di Nelson Mandela che ha segnato la mia vita: ‘Un vincitore è semplicemente un sognatore che non si è mai arreso'”.</p>
  </main>
  <comments/>
</doc>