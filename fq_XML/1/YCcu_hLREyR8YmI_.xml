<doc sitename="Il Fatto Quotidiano" title="Silvio Berlusconi costretto a rinunciare al matrimonio del figlio Luigi: &quot;Tampone negativo, ma è ancora convalescente&quot; - Il Fatto Quotidiano" author="F Q" date="2020-10-07" url="https://www.ilfattoquotidiano.it/2020/10/07/silvio-berlusconi-costretto-a-rinunciare-al-matrimonio-del-figlio-luigi-tampone-negativo-ma-e-ancora-convalescente/5957210/" hostname="ilfattoquotidiano.it" description="Silvio Berlusconi non sarà presente oggi al matrimonio del figlio Luigi con la compagna Federica Fumagalli. Come riferisce l’Ansa, l’ex premier ha avuto in mattinata l’esito negativo anche del secondo tampone ma resta in convalescenza e ancora non se la sente di partecipare alla cerimonia che si terrà nel pomeriggio in chiesa a Milano. Non …" categories="Attualità" tags="Silvio Berlusconi" fingerprint="7f9a526d990e9701">
  <main>
    <p>Silvio Berlusconi non sarà presente oggi al <hi rend="#b">matrimonio del figlio Luigi</hi> con la compagna <hi rend="#b">Federica Fumagalli.</hi> Come riferisce l’<hi rend="#i">Ansa</hi>, l’ex premier ha avuto in mattinata l’esito negativo anche del secondo tampone ma resta in convalescenza e ancora non se la sente di partecipare alla cerimonia che si terrà nel pomeriggio in chiesa a Milano. Non è escluso però, che faccia un rapido passaggio per gli auguri agli sposi durante la cena strettamente famigliare che si terrà nella tenuta di famiglia a <hi rend="#b">Macherio</hi>, in Brianza, a pochi chilometri dalla residenza di Arcore dove l’ex Cav. sta trascorrendo l’isolamento. Nel frattempo anche Marina Berlusconi è ormai guarita ed è anche tornata al lavoro in Mondadori.</p>
    <p>Dopo i rinvii a causa dell’epidemia di coronavirus – che lo ha contagiato assieme ad altri familiari – il figlio più piccolo dell’ex premier Silvio Berlusconi convola finalmente a nozze con la storica compagna. I due stanno insieme da 9 anni, dai tempi dell’università Bocconi. Neanche a dirlo, <hi rend="#b">il matrimonio è blindatissimo </hi>e riservato a una cerchia ristretta di familiari. Dopo la cerimonia in chiesa a Milano, ci sarà una cena nella villa di Macherio dove Luigi è cresciuto, ora residenza della sorella Barbara Berlusconi.</p>
  </main>
  <comments/>
</doc>