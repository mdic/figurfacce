<doc sitename="Il Fatto Quotidiano" title="Processo Ruby a Siena, l'ennesimo rinvio. Ecco qual è la prossima data per la sentenza" author="F Q" date="2021-04-08" url="https://www.ilfattoquotidiano.it/2021/04/08/processo-ruby-a-siena-slitta-ancora-la-sentenza-per-legittimo-impedimento-requisitoria-pronunciata-14-mesi-fa/6159117/" hostname="ilfattoquotidiano.it" description="Berlusconi è ricoverato. Secondo la difesa intende rendere dichiarazioni spontanee" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="38ec44bcb873939b">
  <main>
    <head rend="h1">Processo Ruby, a Siena slitta ancora la sentenza per legittimo impedimento. Requisitoria pronunciata 14 mesi fa</head>
    <graphic src="https://st.ilfattoquotidiano.it/wp-content/uploads/2020/09/14/Berlusconi1200-690x362.jpg"/>
    <p>Come prevedibile è stato deciso un nuovo rinvio, al 15 aprile, per il <hi rend="#b">processo Ruby ter</hi> a Siena che vede imputato<hi rend="#b"> Silvio Berlusconi</hi> per corruzione in atti giudiziari insieme a <hi rend="#b">Danilo Mariani,</hi> pianista di Arcore, accusato di falsa testimonianza. Il tribunale toscano ha accolto la richiesta di <hi rend="#b">legittimo impedimento</hi> avanzata dai difensori del leader di Forza Italia, Federico Cecconi e Enrico De Martino, in<ref target="https://www.ilfattoquotidiano.it/2021/04/07/silvio-berlusconi-ricoverato-allospedale-san-raffaele-e-attesa-domani-la-sentenza-del-ruby-ter-a-siena-per-corruzione-in-atti-giudiziari/6157630/"> considerazione del suo ricovero per accertamenti</ref>. Slitta così per la quinta volta l’udienza che dovrebbe portare a sentenza. Sono passati quindi quasi 14 mesi dalla richiesta di pena di quattro anni e due mesi per l’ex premier. Il pm Valentina Magnini, <ref target="https://www.ilfattoquotidiano.it/2020/02/13/ruby-ter-pm-di-siena-condannate-berlusconi-a-4-anni-e-due-mesi-per-corruzione-in-atti-giudiziari/5705340/">che ha pronunciato la sua requisitoria il 13 febbraio del 2020</ref>, si era opposta al rinvio chiedendo ulteriori accertamenti medici. Secondo il certificato, le condizioni attualmente non permettono a Berlusconi di raggiungere il palazzo di giustizia senese dove vorrebbe recarsi per rendere dichiarazioni spontanee.</p>
    <p>I giudici hanno <hi rend="#b">respinto</hi> anche la richiesta della difesa di Mariani di stralciare la posizione del pianista. Per Mariani la richiesta del sostituto procuratore è stata di 4 anni e mezzo di reclusione: “Abbiamo presentato questa istanza perché – ha sottolineato il suo legale, l’avvocato Salvatore Pino – non si può fare gli imputati a vita”. Tra una settimana, il tempo concesso dal tribunale al leader di Forza Italia per essere presente in aula, <hi rend="#b">si saprà se si andrà a sentenza oppure no</hi>. La difesa di Berlusconi ha giustificato la richiesta di rinvio sostenendo che l’imputato “vuole rendere dichiarazioni spontanee in aula”.</p>
    <p>Il processo senese è stato originato da un fascicolo trasmesso dal tribunale di Milano a quello della città toscana nel 2017 per competenza territoriale. Per i pm milanesi a Siena sarebbe stato completato il pagamento effettuato da Berlusconi a Mariani, per indurlo, secondo l’accusa, a rendere testimonianze edulcorate sulle serate a villa San Martino,<hi rend="#b"> le famose cene eleganti che hanno portato alla condanna dell’ex direttore del Tg4 i Emilio Fede e l’ex consigliera regionale lombarda Nicole Minetti</hi>. Sempre secondo l’accusa, i bonifici effettuati da Berlusconi a Mariani come rimborsi spesa, circa 170 mila euro dal 2011 al 2013, sarebbero stati pagamenti per indurre Mariani a mentire.</p>
    <p>I legali di <hi rend="#b">Silvio Berlusconi </hi>da settembre hanno chiesto e ottenuto, in diverse occasioni (otto per la precisione) <hi rend="#b">il rinvio delle udienze dei processi</hi> in cui è imputato l’ex premier – a <hi rend="#b">Bar</hi>i per il caso escort e a <hi rend="#b">Milano</hi>, <hi rend="#b">Roma</hi> e <hi rend="#b">Siena</hi> per corruzione in atti giudiziari per l’<hi rend="#b">affaire Ruby</hi> – per motivi di salute. Il leader di <hi rend="#b">Forza Italia</hi>, 84 anni, era impossibilitato a essere presente, secondo gli avvocati, e come suo diritto ha chiesto e ottenuto slittamenti anche molto lunghi. Finiti i tempi dei lodi (più o meno costituzionali) e i problemi causati dall’uveite l’ex Cavaliere – che nel corso degli anni è riuscito a incassare otto prescrizioni – negli ultimi tempi dopo essere stato colpito dal Covid, da cui è guarito, ha accusato problemi cardiaci. A Milano, sempre per il caso Ruby, fino a febbraio per esempio negli ultimi mesi erano state celebrate solo due udienze.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>