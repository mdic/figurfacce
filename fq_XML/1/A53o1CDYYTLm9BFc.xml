<doc sitename="Il Fatto Quotidiano" title="Milan-Inter, il giorno del derby: da Seno a Paganin, da Comandini a Contra, gli eroi per caso nella storia della stracittadina milanese - Il Fatto Quotidiano" author="Giacomo Corsetti" date="2021-11-07" url="https://www.ilfattoquotidiano.it/2021/11/07/milan-inter-il-giorno-del-derby-da-seno-a-paganin-da-comandini-a-contra-gli-eroi-per-caso-nella-storia-della-stracittadina-milanese/6382277/" hostname="ilfattoquotidiano.it" description="Il derby di Milano è stato teatro di grandi campioni. È soprattutto in queste occasioni che giocatori come Ronaldo, Matthaus, Van Basten, Milito, Shevchenko e Ibrahimovic hanno impresso il loro nome nella storia di Inter e Milan. C’è anche chi, però, in questa partita ha vissuto il proprio momento di notorietà, diventando per un giorno …" categories="Calcio" tags="Inter;Mario Balotelli;Massimo Moratti;Milan;Serie A;Silvio Berlusconi" fingerprint="8ea10ff87bfb2971">
  <main>
    <head rend="h1">Milan-Inter, il giorno del derby: da Seno a Paganin, da Comandini a Contra, gli eroi per caso nella storia della stracittadina milanese</head>
    <graphic src="https://st.ilfattoquotidiano.it/wp-content/uploads/2021/11/06/zapata-1200--690x362.jpg"/>
    <p>Il <hi rend="#b">derby di Milano</hi> è stato teatro di grandi campioni. È soprattutto in queste occasioni che giocatori come <hi rend="#b">Ronaldo</hi>, <hi rend="#b">Matthaus</hi>, <hi rend="#b">Van Basten</hi>, <hi rend="#b">Milito</hi>, <hi rend="#b">Shevchenko</hi> e <hi rend="#b">Ibrahimovic</hi> hanno impresso il loro nome nella storia di Inter e Milan. C’è anche chi, però, in questa partita ha vissuto il proprio momento di <hi rend="#b">notorietà</hi>, diventando per un giorno l’eroe di un’<hi rend="#b">intera tifoseria</hi>. Calciatori che il passare del tempo tende a sbiadire ma che grazie al derby della <hi rend="#b">Madonnina</hi> non verranno mai cancellati del tutto. Ecco dieci gol che hanno fatto la storia.</p>
    <p><hi rend="#b">Andrea Seno, Inter-Milan 3-1 (1994/95)</hi><lb/> Il Milan è campione d’Italia e d’Europa in carica. L’Inter è invece una squadra che solo un anno prima ha rischiato la <hi rend="#b">retrocessione</hi>. Una differenza abissale sulla carta, azzerata però dal derby della 27esima giornata. Il primo del nuovo presidente <hi rend="#b">Massimo Moratti</hi>, figlio di Angelo, il regista della Grande Inter di <hi rend="#b">Helenio Herrera</hi> negli anni Sessanta. Una serata speciale per i colori nerazzurri, protetta dai miracoli di <hi rend="#b">Pagliuca</hi> e aperta da <hi rend="#b">Andrea Seno</hi>, mediano tutto abnegazione e profilo basso acquistato in estate dal Foggia di <hi rend="#b">Zeman</hi>. È suo il colpo di testa su corner di Jonk prima dell’intervallo. È sua la copertina del primo derby del nuovo corso Moratti.</p>
    <p><hi rend="#b">Massimo Paganin, Inter-Milan 1-1 (1995/96)</hi><lb/> Anche nel derby successivo appare l’eroe che non ti aspetti. Una rete insolita così come insolito è il suo autore. È infatti il difensore<hi rend="#b"> Massimo Paganin</hi>, tre reti in Serie A in carriera, a sbloccare il match. Lo fa grazie a un colpo di coscia su azione da calcio d’angolo. Una carambola che frutta però un pari prezioso per l’Inter, afflitto da tanti problemi (uno di questi la gestione di<hi rend="#b"> Roberto Carlos</hi> da parte di Hodgson) e destinato a una stagione sottotono a differenza dei cugini, avviati verso la conquista dello <hi rend="#b">scudetto</hi> numero 15.</p>
    <p><hi rend="#b">Hakan Sukur, Milan-Inter 2-2 (2000/01)</hi><lb/> Il tocco di esterno di Seedorf è geniale, il tiro al volo di <hi rend="#b">Hakan Sukur</hi> è morbido e preciso. <hi rend="#b">Abbiati</hi> è battuto. Il derby del 7 gennaio 2001 si è aperto dopo appena dieci minuti di gioco. Un attimo che ripropone il giocatore che i nerazzurri aspettavano da quattro mesi. Quello rapido e tecnico acquistato in estate dal <hi rend="#b">Galatasaray</hi>, la squadra con cui Hakan Sukur ha vinto <hi rend="#b">Coppa Uefa</hi> segnando a ripetizione. Un’azione che rimarrà però isolata. Di Hakan Sukur rimane infatti solo quella rete meravigliosa che non basterà per portare a casa il derby. Tra Milan e Inter finisce due a due. Un risultato <hi rend="#b">insoddisfacente</hi>, così come il campionato delle milanesi. Così come la parentesi interista del turco.</p>
    <p><hi rend="#b">Ezequiel Schelotto, Inter-Milan 1-1 (2012/13)</hi><lb/> I fasti dei derby d’alta classifica è terminato e gli equilibri del calcio italiano stanno cambiando. Inter e Milan non sono più le corazzate di pochi anni prima. Il dominio della <hi rend="#b">Juventus</hi> è solo agli inizi e il <hi rend="#b">Napoli</hi> ormai è una realtà più solida e credibile delle milanesi. <hi rend="#b">Mario Balotelli</hi> è atterrato a Milanello da poche settimane e il Milan di <hi rend="#b">Massimiliano Allegri</hi> ha da poco iniziato un testa a testa per il terzo posto (l’ultimo per la Champions League) con la Fiorentina. I rossoneri sono la squadra favorita e quindi nessuno si stupisce quando <hi rend="#b">El Shaarawy</hi> segna l’uno a zero con un bellissimo esterno destro. Le speranze nerazzurre sono affidate a Rodrigo Palacio, l’ex di turno <hi rend="#b">Antonio Cassano</hi> e i vecchi eroi del triplete mourinhano: <hi rend="#b">Cambiasso</hi>, Stankovic e Zanetti. Certo nessuno si aspetta che il cross di <hi rend="#b">Nagatomo</hi> venga deviato da <hi rend="#b">Ezequiel Schelotto</hi>, appena entrato in campo e arrivato alla Pinetina da poche settimane. Per l’argentino sarà l’unica rete in <hi rend="#b">nerazzurro</hi>. Sei mesi anonimi ricordati solo per quell’inserimento che valse un punto nel derby.</p>
    <p><hi rend="#b">Joel Obi, Milan-Inter 1-1 (2014/15)</hi><lb/> Stesso risultato e stesso assistman due stagioni dopo. Anche la stracittadina del 23 novembre 2014 vede il Milan in vantaggio quando <hi rend="#b">Nagatomo</hi> riceve palla sulla destra. Il suo cross appare innocuo e facilmente intercettabile per la difesa rossonera. Ma se c’è una cosa sicura a <hi rend="#b">San Siro</hi> da un po’ di tempo è la carenza di qualità. Inter e Milan continuano a recitare un ruolo secondario in <hi rend="#b">campionato</hi>, accumulando decine di punti di ritardo dalla Juventus. E sono proprio quei limiti tecnici a originare la palla svirgolata da <hi rend="#b">Zapata</hi> che finisce sul sinistro di <hi rend="#b">Obi</hi>, appostato al limite dell’area. Il suo tiro rasoterra è preciso e angolato. <hi rend="#b">Diego Lopez</hi> non ci arriva e le capriole del giovane nigeriano si prendono per la prima e ultima volta la scena nerazzurra.</p>
    <p><hi rend="#b">Steinar Nilsen, Milan-Inter 5-0 (1997/98, Coppa Italia)</hi><lb/> Due miliardi di lire e il fardello di non far rimpiangere troppo <hi rend="#b">Baresi</hi> e <hi rend="#b">Tassotti</hi>. Questo grava sulle spalle del 26enne norvegese <hi rend="#b">Steinar Nilsen</hi> mentre sta sistemando la palla per battere un calcio di punizione sul quattro a zero per il <hi rend="#b">Milan</hi>. Non siamo in campionato ma sono i quarti di finale di Coppa Italia. Un derby però è sempre un derby e per i rossoneri può essere la svolta per cambiare una stagione difficile. <hi rend="#b">Nilsen</hi> si trova a circa 30 metri dalla porta di <hi rend="#b">Pagliuca</hi>. Arduo pensare al quinto gol. Ma il destro che parte dal <hi rend="#b">difensore</hi> trova uno spiraglio quasi invisibile nella barriera nerazzurra. Pagliuca è completamente sorpreso. È il cinque a zero. L’unico momento in cui per Nilsen quel <hi rend="#b">fardello</hi> appare molto meno pesante.</p>
    <p><hi rend="#b">André Cruz, Inter-Milan 2-2 (1997/98)</hi><lb/> Collina fischia deciso. È calcio di rigore per il Milan. <hi rend="#b">Zé Elias</hi> ha atterrato Albertini. È l’occasione di pareggiare un derby che sta rispecchiando la classifica. L’Inter di Ronaldo è avanti due a uno e primeggia con la Juventus per lo scudetto, mentre il Milan fatica esattamente come l’anno precedente. Sarebbe normale attendersi un <hi rend="#b">Demetrio Albertini</hi> sul dischetto degli undici metri ed invece davanti a Pagliuca si presenta il brasiliano <hi rend="#b">André</hi><hi rend="#b">Cruz</hi>, di professione difensore. Una scelta che pare azzardata ma Cruz è freddo e spiazza di sinistro <hi rend="#b">Pagliuca</hi>. È il due a due finale.</p>
    <p><hi rend="#b">Gianni Comandini, Inter-Milan 0-6 (2000/01)</hi><lb/> Tre e diciannove. Sono i minuti in cui <hi rend="#b">Serginho</hi> disegna due assist. Un passaggio filtrante e un cross sul primo palo. In entrambi i casi ad arrivare sulla sfera è un giovane cesenate di 24 anni arrivato in rossonero l’estate precedente e che fino a quell’11 maggio non è mai riuscito a lasciare il segno: <hi rend="#b">Gianni</hi><hi rend="#b">Comandini</hi>. Prima con il sinistro e poi con un perfetto stacco di testa, la palla finisce alle spalle di <hi rend="#b">Frey</hi>. Due flash inattesi che regalano all’ex Atalanta un piccolo pezzo di storia del Milan. I rossoneri di <hi rend="#b">Cesare Maldini</hi> battono sei a zero l’Inter e danno senso a un’intera stagione.</p>
    <p><hi rend="#b">Cosmin Contra, Inter-Milan 2-4 (2001/02)</hi><lb/> Dentro Contra, fuori <hi rend="#b">Albertini</hi>. È la mossa inaspettata di <hi rend="#b">Fatih</hi><hi rend="#b">Terim</hi> per dare una scossa al suo Milan, sotto per uno a zero nel primo derby di stagione. È l’inizio del secondo tempo e il romeno è uno degli acquisti in estate. Uno di quelli passati sotto traccia, offuscati da <hi rend="#b">Rui Costa</hi> e Inzaghi. Quindici minuti dopo, Contra ha conquistato tutto il popolo rossonero. Lo fa inserendosi tra la rete di <hi rend="#b">Inzaghi</hi> e quella di <hi rend="#b">Shevchenko</hi>, con un sinistro da fuori area che si infila sotto l’incrocio dei pali. Il fischio finale di Collina consegna al <hi rend="#b">Milan</hi> il derby e la sensazione di aver trovato un nuovo protagonista per il futuro. Un’illusione che svanisce in poche <hi rend="#b">giornate</hi>. Contra verrà ricordato solo per quella rete pesantissima. Da vero eroe per un giorno.</p>
    <p><hi rend="#b">Cristian Zapata, Inter-Milan 2-2 (2016/17)</hi><lb/> Siamo al settimo minuto di recupero. <hi rend="#b">Suso</hi> sistema la sfera all’altezza della bandierina. Per il Milan è l’ultima occasione per acciuffare un derby dal sapore storico. Il 15 aprile 2017 si gioca infatti il primo Inter-Milan completamente cinese. Al <hi rend="#b">Suning</hi> nerazzurro si è aggiunta da pochi giorni la proprietà di Yonghong Li, che ha chiuso l’era trentennale berlusconiana. <hi rend="#b">Candreva</hi> e <hi rend="#b">Icardi</hi> hanno trascinato l’Inter sul due a zero nel primo tempo. Poi Romagnoli ha riaperto tutto a dieci dalla fine. Ora Suso ha sui piedi l’ultima azione della sfida. Il suo cross, la testa di <hi rend="#b">Bacca</hi> e la palla che finisce verso Zapata. La spaccata del difensore centrale è disperata, sgraziata, sufficiente. L’orologio al polso di <hi rend="#b">Orsato</hi> segnala che la sfera ha varcato la linea di porta. È il gol più tardivo della storia del derby di Milano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>