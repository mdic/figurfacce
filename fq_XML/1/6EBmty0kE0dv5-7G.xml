<doc sitename="Il Fatto Quotidiano" title="Coronavirus, Silvio Berlusconi dona 10 milioni per costruire l'ospedale nella Fiera di Milano. Renzi: &quot;C'è solo da dire bravo presidente&quot; - Il Fatto Quotidiano" author="F Q" date="2020-03-17" url="https://www.ilfattoquotidiano.it/2020/03/17/coronavirus-silvio-berlusconi-dona-10-milioni-per-costruire-lospedale-nella-fiera-di-milano-renzi-ce-solo-da-dire-bravo-presidente/5739231/" hostname="ilfattoquotidiano.it" description="Dieci milioni di euro per costruire il reparto di terapia intensiva nella Fiera di Milano. È la maxi-cifra donata da Silvio Berlusconi per fronteggiare l’emergenza coronavirus in Lombardia. Quella dell’ex presidente del Consiglio, insieme a quella della famiglia Agnelli di Giuseppe Caprotti, figlio del fondatore di Esselunga, è la donazione più importante fatta da un …" categories="Cronaca" tags="Coronavirus;Esselunga;Regione Lombardia;Sanità;Silvio Berlusconi" fingerprint="eda7d06e3b0bcd3c">
  <main>
    <head rend="h1">Coronavirus, Silvio Berlusconi dona 10 milioni per costruire l’ospedale nella Fiera di Milano. Renzi: “C’è solo da dire bravo presidente”</head>
    <graphic src="https://st.ilfattoquotidiano.it/wp-content/uploads/2020/03/17/Berlusconi-Renzi-Coronavirus-690x362.jpg"/>
    <p><hi rend="#b">Dieci milioni di euro </hi>per costruire il reparto di <hi rend="#b">terapia intensiva</hi> nella <hi rend="#b">Fiera di Milano</hi>. È la <hi rend="#b">maxi-cifra</hi> donata da <hi rend="#b">Silvio Berlusconi </hi>per fronteggiare l’emergenza <hi rend="#b">coronavirus</hi> in <hi rend="#b">Lombardia</hi>. Quella dell’ex presidente del Consiglio, insieme a quella della <hi rend="#b">famiglia Agnelli</hi> di <hi rend="#b">Giuseppe Caprotti</hi>, figlio del fondatore di <hi rend="#b">Esselunga</hi>, è la donazione più importante fatta da un privato.</p>
    <p>L’ex premier, come spiega una nota di <hi rend="#b">Forza Italia</hi>, ha deciso di mettere a disposizione della <hi rend="#b">Regione Lombardia</hi> la somma di 10 milioni per la realizzazione del reparto di <hi rend="#b">400 posti</hi> di <hi rend="#b">terapia intensiva</hi> alla Fiera di Milano o, eventualmente, per altre emergenze. La donazione ha ricevuto il plauso del consulente della Regione Lombardia, <hi rend="#b">Guido Bertolaso</hi>, e anche di un altro ex premier, <hi rend="#b">Matteo Renzi</hi>.</p>
    <p>“Chi fa polemica anche per questa notizia è <hi rend="#b">incredibile</hi>. Oggi c’è solo da dire: <hi rend="#b">bravo</hi> Presidente Berlusconi”, ha scritto il leader di Italia Viva sui social. Immediato anche apprezzamento di Bertolaso, consulente scelto dalla <hi rend="#b">giunta leghista</hi> per occuparsi proprio del nuovo ospedale negli spazi della fiera: “Grazie a Berlusconi. Da parte sua un gesto di amore per l’Italia e la sua città. Questo è il <hi rend="#b">gioco di squadra</hi> che serve”, dice l’ex capo della <hi rend="#b">Protezione Civile</hi> che gestì gran parte delle <hi rend="#b">emergenze</hi> durante i governi guidati proprio da Berlusconi.</p>
    <p>La stessa somma devoluta da Berlusconi è stata donata dalla famiglia Agnelli a beneficio della Protezione Civile e della fondazione <hi rend="#b">La Stampa-Specchio dei Tempi</hi>, impegnata a rispondere alle necessità di <hi rend="#b">Torino</hi> e del <hi rend="#b">Piemonte</hi>. Exor e le controllate <hi rend="#b">Fca</hi>, <hi rend="#b">Ferrari</hi> e <hi rend="#b">Cnh Industrial</hi>, inoltre, stanno acquistando presso fornitori esteri <hi rend="#b">150 respiratori</hi> e <hi rend="#b">materiale medico-sanitario</hi>. Inoltre sono stati offerti <hi rend="#b">servizi gratuiti di scouting</hi> per individuare apparecchiature mediche sui mercati internazionali, e relativi <hi rend="#b">servizi doganali</hi> per l’importazione rapida in Italia.</p>
    <p>Caprotti ha invece annunciato la costituzione di un <hi rend="#b">fondo</hi> di 10 milioni a sostegno di iniziative terapeutiche in Lombardia contro il Covid-19 e per un piano a favore delle <hi rend="#b">categorie più deboli</hi> colpite dagli effetti dell’<hi rend="#b">epidemia</hi>. L’iniziativa sarà realizzata in coordinamento con la Regione Lombardia e il <hi rend="#b">Comune di Milano</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>