<doc sitename="Il Fatto Quotidiano" title="Renzi: &quot;Fronte da Macron a Tsipras unito alle europee&quot;. E sulla Rai: &quot;Foa è di parte&quot; - Il Fatto Quotidiano" author="F Q" date="2018-09-20" url="https://www.ilfattoquotidiano.it/2018/09/20/renzi-fronte-da-macron-a-tsipras-unito-alle-europee-e-sulla-rai-foa-e-di-parte/4639180/" hostname="ilfattoquotidiano.it" description="“Macron, i Verdi, i liberali e Tsipras devono andare insieme? Assolutamente sì“. Matteo Renzi torna a Porta a Porta e lancia l’appello per un fronte progressista unito alle elezioni europee del 2019. E indica il candidato: “Per me dev’essere Frans Timmermans, socialista olandese, che ora è vicepresidente”, dice a Bruno Vespa, nella puntata che andrà in …" categories="Politica" tags="Bruno Vespa;Forza Italia;Lega;Matteo Renzi;Matteo Salvini;Movimento 5 Stelle;Porta a Porta;Silvio Berlusconi" fingerprint="ddfe046d63660321">
  <main>
    <head rend="h1">Renzi: “Fronte da Macron a Tsipras unito alle europee”. E sulla Rai: “Foa è di parte”</head>
    <graphic src="https://st.ilfattoquotidiano.it/wp-content/uploads/2018/09/20/renzi-1350.jpg"/>
    <p>“<hi rend="#b">Macron</hi>, i Verdi, i liberali e <hi rend="#b">Tsipras</hi> devono andare insieme? <hi rend="#b">Assolutamente sì</hi>“. <hi rend="#b">Matteo Renzi</hi> torna a Porta a Porta e lancia l’appello per un fronte <hi rend="#b">progressista</hi> unito alle elezioni europee del 2019. E indica il <hi rend="#b">candidato</hi>: “Per me dev’essere <hi rend="#b">Frans Timmermans</hi>, socialista olandese, che ora è vicepresidente”, dice a <hi rend="#b">Bruno Vespa</hi>, nella puntata che andrà in onda stasera su Raiuno.</p>
    <p>E di Europa Renzi parla anche rispetto ai temi dei <hi rend="#b">vincoli di bilancio</hi> e dell’<hi rend="#b">immigrazione</hi>. “Anche lei ha minacciato di non dare più i soldi all’Ue e di sforare il <hi rend="#b">tetto</hi> del 3 per cento”, gli ricorda il giornalista. “Noi facemmo una battaglia, parzialmente vinta, per <hi rend="#b">cambiare</hi> le regole europee – ribatte l’ex premier – Dicemmo che chi non avesse rispettato le regole sui migranti non avrebbe dovuto essere <hi rend="#b">finanziato</hi>. Io ho detto: ‘Se <hi rend="#b">Orban</hi> non <hi rend="#b">accoglie</hi> i migranti, non prende i soldi’. Salvini, anziché fare l’accordo con quelli come noi, lo ha fatto con Orban. Per Salvini il ‘prima gli italiani’ si traduce in ‘<hi rend="#b">prima gli ungheresi</hi>‘”.</p>
    <p>Critiche al governo anche sulla notizia, di mercoledì, del <ref target="https://www.ilfattoquotidiano.it/2018/09/19/rai-in-vigilanza-via-libera-alla-risoluzione-per-ok-a-marcello-foa-forza-italia-si-astiene-e-tiene-in-sospeso-la-lega/4636773/">via libera di Forza Italia a Marcello Foa presidente della Rai</ref>: “Salvini è il </p>
    <p><hi rend="#i">trait d’union</hi>fra Berlusconi e Di Maio. Berlusconi si è rimangiato la parola, e così Foa, cioè un giornalista</p>
    <p><hi rend="#b">di parte</hi>, sarà presidente della Rai. Io quando ero premier parlai anche con Berlusconi e proposi</p>
    <p><hi rend="#b">Vespa</hi>presidente della Rai, una proposta bipartisan”, aggiunge, rivolto al conduttore. “Io ringraziai e</p>
    <p><hi rend="#b">declinai</hi>“, replica Vespa. “Siamo tornati alla</p>
    <p><hi rend="#b">prima Repubblica</hi>: siamo tornati al modello di prima, al modello della</p>
    <p><hi rend="#b">confusione</hi>. Berlusconi e Di Maio stanno insieme tramite Salvini. Sono tutti d’accordo, Il Pd è l’</p>
    <p><hi rend="#b">unico partito</hi>che sta all’opposizione”, ha attaccato Renzi.</p>
    <p>Commentando <ref target="https://www.ilfattoquotidiano.it/2018/09/20/milleproroghe-approvazione-in-senato-con-151-si-e-93-contrari-le-opposizioni-dopo-il-voto-vergogna/4638986/">il sì del Senato al decreto Milleproroghe</ref>, il senatore si è detto “impressionato”. “Il rinvio dell’obbligo vaccinale dovrebbe far </p>
    <p><hi rend="#b">inorridire</hi>tutti – ha dichiarato – è una cosa enorme, perché riguarda bambini con</p>
    <p><hi rend="#b">problemi di salute</hi>. Oggi ci hanno fatto tornare al</p>
    <p><hi rend="#b">Medioevo</hi>“. E sfida i due vicepremier a rimuovere il bonus di</p>
    <p><hi rend="#b">80 euro</hi>che fu il suo primo atto di governo: “Dico a Salvini e Di Maio, volete essere coerenti con voi stessi? Togliete gli 80 euro, visto che mi avete dato del</p>
    <p><hi rend="#b">marchettaro</hi>. Per una volta</p>
    <p><hi rend="#b">rispettate</hi>ciò che avete detto in campagna elettorale”.</p>
    <p>Non manca un’analisi della situazione interna al partito. “Il Pd deve smettere di parlarsi addosso, deve essere capace di insistere sui nostri <hi rend="#b">temi</hi>“, dice Renzi. “Perché uno dovrebbe ridurre le tasse ai <hi rend="#b">ricchi</hi>? Lei e io dobbiamo pagare il 40 per cento di tasse, perché deve pagarlo l’operaio?”, dice a Vespa. E ribadisce di aver “assunto tutte le <hi rend="#b">responsabilità</hi> della sconfitta”. “Il Pd ha perso, punto. Il Pd ha cambiato segretario, punto. Ora c’è un problema un po’ più grande del Pd: c’è un governo che ha <hi rend="#b">spento</hi> i motori. Questo è un governo che sta <hi rend="#b">bloccando</hi> l’Italia”, ha ammonito.</p>
    <p>L’ex segretario non rinuncia, però, a ricordare il proprio <hi rend="#b">successo</hi> elettorale nel 2014: “Il Pd stava al 25% con Bersani e al 25% con Franceschini. Noi lo abbiamo portato al 41%, un risultato che neanche <hi rend="#b">Berlusconi</hi> ai tempi d’oro”, dice. “E abbiamo preso il 40 pure al <hi rend="#b">referendum</hi>, che in quel caso è stata una stra-sconfitta, ma abbiamo preso il 40… con la <hi rend="#b">personalizzazione</hi> abbiamo preso il 40%, con la <hi rend="#b">spersonalizzazione</hi> il 17%”, ha aggiunto. Per poi ribadire la propria <hi rend="#b">opposizione</hi> a qualsiasi ipotesi di <hi rend="#b">accordo</hi> Pd-M5S: “Perché il Pd dovrebbe fare la <hi rend="#b">stampella</hi> ai 5 Stelle? Loro sono quelli che permettono alla Lega di fare tutto ciò che dice Salvini. Io lotterò perché il Pd non diventi <hi rend="#b">subalterno</hi> al M5s. Se andassimo a governare con loro sarebbe squallido <hi rend="#b">trasformismo</hi>“, ha dichiarato.</p>
    <p>E proprio il tema dell’accordo con i 5 Stelle, dice Renzi, è quello su cui si giocherà il <hi rend="#b">congresso</hi> del partito: “Il tema è se al congresso o alle primarie il Pd sceglie di fare l’accordo con M5s o no. A me sembra <hi rend="#b">inaccettabile</hi>, non lo hanno deciso i cittadini, e poi lascia intendere che ci sia una componente <hi rend="#b">ragionevole</hi> nel governo. I 5 Stelle sono quelli contro i vaccini, contro la Tap, la Tav, vogliono il reddito di cittadinanza, cioè che si prendono i soldi senza lavorare”.</p>
    <p>“Di Maio in realtà <hi rend="#b">odia</hi> chi vuole creare posti di lavoro”, ha poi detto a proposito del leader pentastellato. “Hanno fatto un decreto legge con cui, se sei un imprenditore, ti mettono i bastoni tra le ruote. Hanno fatto il decreto dignità che porterà a 80mila <hi rend="#b">licenziamenti</hi>, e nella relazione tecnica i tecnici scelti da Di Maio lo hanno detto. A me sembra di <hi rend="#b">sognare</hi>“, ha concluso.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>