<doc sitename="Il Fatto Quotidiano" title="Tav, Camera approva mozione M5s-Lega: &quot;Ridiscutere integralmente il progetto&quot; Pd: &quot;Scambio con il salvataggio di Salvini&quot; - Il Fatto Quotidiano" author="F Q" date="2019-02-21" url="https://www.ilfattoquotidiano.it/2019/02/21/tav-camera-approva-mozione-m5s-lega-ridiscutere-integralmente-il-progetto-pd-scambio-con-il-salvataggio-di-salvini/4988860/" hostname="ilfattoquotidiano.it" description="La Camera ha approvato la mozione di M5S e Lega che congela la Tav. Il testo, che ha come primi firmatari il grillino Francesco D’Uva e il leghista Riccardo Molinari, è passato a Montecitorio con 261 voti a favore, 136 contrari e due astenuti e impegna il governo a “ridiscutere integralmente il progetto della linea …" categories="Politica" tags="Governo M5S-Lega;Matteo Salvini;PD;Silvio Berlusconi;Tav" fingerprint="a4f576007d20c735">
  <main>
    <head rend="h1">Tav, Camera approva mozione M5s-Lega: “Ridiscutere integralmente il progetto” Pd: “Scambio con il salvataggio di Salvini”</head>
    <graphic src="https://st.ilfattoquotidiano.it/wp-content/uploads/2019/02/21/Camera-Tav-Pd-1300.jpg"/>
    <p>La Camera ha approvato la <hi rend="#b">mozione</hi> di M5S e Lega che congela la <hi rend="#b">Tav</hi>. Il testo, che ha come primi firmatari il grillino <hi rend="#b">Francesco D’Uva</hi> e il leghista <hi rend="#b">Riccardo Molinari</hi>, è passato a Montecitorio con <hi rend="#b">261 voti a favore</hi>, 136 contrari e due astenuti e impegna il governo a “<hi rend="#b">ridiscutere integralmente</hi> il progetto della linea Torino-Lione”. Le opposizioni attaccano, parlando di uno scambio con il salvataggio di <hi rend="#b">Matteo Salvini</hi> dal processo per il caso <hi rend="#b">Diciotti</hi>. E il tema dell’Alta velocità finisce al centro di un siparietto tra il ministro dell’Interno e un polemico <hi rend="#b">Silvio Berlusconi</hi> durante una conferenza stampa a Cagliari in sostegno del candidato del centrodestra alle regionali in Sardegna, <hi rend="#b">Christian Solinas</hi>.</p>
    <p>“La Camera impegna il governo impegna il Governo a ridiscutere integralmente il progetto della linea Torino-Lione, nell’applicazione dell’accordo tra Italia e Francia”, si legge nel testo, che nella premessa ricostruisce la vicenda della Tav, ricordando anche l’Accordo Italia-Francia sul tema; descrive il progetto in dettaglio e ricorda che il Ministero dei Trasporti “ha dato mandato alla ricostituita struttura tecnica di missione di predisporre una <hi rend="#b">nuova valutazione</hi> dell’adeguamento dell’asse ferroviario Torino-Lione mediante l’uso dell’<hi rend="#b">analisi costi/benefici</hi> per consentire un’allocazione delle risorse più efficiente per supportare il procedimento decisionale, con cognizione di causa, in modo da definire se attuare o meno una proposta di investimento o se optare per eventuali alternative”.</p>
    <p>“Al contempo – si legge ancora – il Ministro delle infrastrutture e dei trasporti e l’omologa francese <hi rend="#b">Elisabeth Borne</hi> hanno firmato congiuntamente una lettera indirizzata al soggetto attuatore <hi rend="#b">Telt</hi> per <hi rend="#b">posticipare</hi> i bandi di gara relativi al tunnel di base. Tale iter, secondo quanto espresso dal Ministro, persegue dunque l’obiettivo di avere un rapporto di collaborazione e condivisione con la <hi rend="#b">Francia</hi> e, contestualmente, con la Commissione europea. Del resto, secondo la Corte dei conti europea, l’analisi costi/benefici è per definizione lo strumento analitico utilizzato per valutare una decisione di investimento, confrontando i relativi costi previsti e i benefici attesi”.</p>
    <p>Le opposizioni leggono l’ok alla mozione come parte di un <hi rend="#i">do ut des</hi> tra i due alleati di governo. Prima del voto il gruppo del <hi rend="#i">Partito Democratico</hi> ha mostrato in aula i cartelli con la scritta: “#salvaSalvini #bocciaTav”, incassando il richiamo formale del presidente <hi rend="#b">Roberto Fico</hi>. “A poche ore dal gentile <hi rend="#b">salvataggio</hi> di Salvini dai giudici cattivi da parte della piattaforma Rousseau, Salvini si sdebita regalando al M5S il blocco della Tav e la presidenza dell’Inps. Cortesie tra alleati di governo”, ha scritto su Twitter il presidente dei senatori dem <hi rend="#b">Andrea Marcucci</hi><ref target="https://www.ilfattoquotidiano.it/2019/02/21/inps-il-padre-del-reddito-di-cittadinanza-tridico-commissario-e-poi-presidente-francesco-verbaro-sara-il-suo-vice/4987361/">in riferimento alla nomina di Pasquale Tridico alla guida dell’istituto nazionale di previdenza</ref>.</p>
    <p>“Lega e M5S <hi rend="#b">bloccano</hi> la realizzazione dell’opera e archiviano in modo indecente qualunque possibilità per l’Italia di proiettarsi verso il futuro, mettendo una pietra tombale sulla creazione di migliaia di posti di lavoro, sullo sviluppo e la competitività della Nazione”, attacca <hi rend="#b">Francesco Lollobrigida</hi>, capogruppo alla Camera di <hi rend="#i">Fratelli d’Italia</hi>. Poco prima il vicepresidente del gruppo <hi rend="#b">Tommaso Foti</hi> aveva parlato di una “mozione <hi rend="#b">cerchiobottista</hi> che decide di non decidere”.</p>
    <p>“La mozione presentata oggi in Aula da MoVimento 5 Stelle e Lega rappresenta il giusto modo di procedere e segue quanto scritto nel <hi rend="#b">contratto di Governo</hi> – si legge in una nota dei portavoce piemontesi del MoVimento 5 Stelle alla Camera – Una scelta di <hi rend="#b">buon senso</hi>: non rispondiamo a nessuna lobby e non abbiamo fretta di gettare i soldi dei cittadini dalla finestra, come sembrano invece avere le opposizioni. Se devono essere spesi dei soldi pubblici devono essere fatte delle <hi rend="#b">verifiche rigorose</hi> e l’analisi costi benefici, in questo senso, è lo strumento analitico migliore per valutare la bontà di un eventuale investimento. Sarà questo il modello da seguire per prendere qualsiasi decisione”.</p>
    <p>La questione della Tav agita le acque anche nel centrodestra. “Questa è <hi rend="#b">fuori tema</hi>“, ha risposto Matteo Salvini a una cronista che a <hi rend="#b">Cagliari</hi>, durante la conferenza dei leader del centrodestra per le elezioni regionali di domenica prossima, gli chiedeva se si troverà un’intesa con l’alleato 5 Stelle. Ma subito Silvio Berlusconi è intervenuto, insistendo sul punto: “Questa fa parte delle domande che <hi rend="#b">gli farò da martedì</hi>…Non potrà stare con il cellulare spento per due giorni…”.</p>
    <p>“Non si può non realizzare subito la Tav”, perché non farla “vorrebbe dire <hi rend="#b">sprecare</hi> molte risorse – ha aggiunto il leader di <hi rend="#i">Forza Italia</hi> a margine dell’evento – Ma vorrebbe dire anche abbandonare quel progetto che ci dovrebbe portare a recuperare la distanza che abbiamo sul piano infrastrutturale, rispetto agli altri paesi europei come <hi rend="#b">Germania</hi>, Francia e <hi rend="#b">Spagna</hi>…”. Secondo il Cav non attuare subito la Tav significherebbe “non soltanto tempi buttati per gli italiani che si devono trasferire e muovere nel paese, ma anche un costo della logistica superiore di ben <hi rend="#b">oltre il 20%</hi> per le aziende italiane rispetto alle concorrenti di altri Paesi”.</p>
    <p>Le aziende, intanto, minacciano mobilitazioni. Il presidente di Api Torino, <hi rend="#b">Corrado Alberto</hi>, parla di “un <hi rend="#b">fermo delle attività produttive</hi>, d’accordo coi lavoratori, per dire che il sistema delle imprese e del lavoro non cede il passo a chi vuole distruggere il nostro futuro”. “Un fermo delle nostre attività – prosegue – significherebbe un fermo nella produzione di ricchezza, occupazione, benessere, futuro per milioni di persone. E’ questo che vuole chi governa?”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>