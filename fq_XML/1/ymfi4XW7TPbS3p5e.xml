<doc sitename="Il Fatto Quotidiano" title="Polverini in retromarcia, torna in Forza Italia: finito il tempo dei Responsabili per Conte" author="F Q" date="2021-05-20" url="https://www.ilfattoquotidiano.it/2021/05/20/polverini-in-retromarcia-torna-in-forza-italia-finito-il-tempo-dei-responsabili-per-conte-decisiva-la-telefonata-di-berlusconi/6204604/" hostname="ilfattoquotidiano.it" description="&quot;Decisiva la telefonata di Berlusconi&quot;, ha detto" categories="Politica" tags="Camera dei deputati;Forza Italia;Renata Polverini;Silvio Berlusconi" fingerprint="5ca5166ee93d1936">
  <main>
    <head rend="h1">Polverini in retromarcia, torna in Forza Italia: finito il tempo dei Responsabili per Conte. “Decisiva la telefonata di Berlusconi”</head>
    <graphic src="https://st.ilfattoquotidiano.it/wp-content/uploads/2021/05/20/Polverini_1200-690x362.jpg"/>
    <p><hi rend="#b">Renata Polverini</hi> è tornata a casa. Dopo aver passato quattro mesi nel gruppo misto dove si era trasferita per sostenere il cadente <hi rend="#b">governo Conte</hi><hi rend="#b">II, </hi>l’ex presidente della Regione Lazio è tornata in <hi rend="#b">Forza Italia</hi>. “Il sì alla fiducia è un atto di responsabilità”, aveva detto nelle ore in cui l’esecutivo giallorosso era alla ricerca della salvezza alla <hi rend="#b">Camera,</hi> dopo le <hi rend="#b">dimissioni</hi> delle ministre di <hi rend="#b">Italia Viva</hi>, <hi rend="#b">Elena Bonetti</hi> e <hi rend="#b">Teresa</hi><hi rend="#b">Bellanova</hi>. Ad annunciare il ritorno è stato il capogruppo alla Camera dei deputati di Fi, <hi rend="#b">Roberto Occhiuto</hi>, che su Twitter scrive: “Riabbracciamo un’amica e una collega di grande valore ed esperienza. Siamo pronti ad affrontare le nuove sfide con una freccia in più al nostro arco”.</p>
    <p>“Torno in Forza Italia, <hi rend="#b">casa mia</hi>, in realtà è come se non fossi mai andata via – dice la stessa Polverini -. Il mio partito, finalmente, ha adesso il ruolo che merita, a sostegno di un <hi rend="#b">governo forte</hi> e di <hi rend="#b">unità nazionale</hi>, guidato da una personalità di assoluto valore come <hi rend="#b">Mario Draghi</hi>. In questi mesi non ho mai interrotto i rapporti con la base di Forza Italia, con il gruppo parlamentare, e con la delegazione azzurra al governo”. Stando a quanto riferisce lei stessa, decisiva è stata anche e soprattutto la <hi rend="#b">telefonata</hi> di <hi rend="#b">Silvio Berlusconi</hi>, da lei definito “sempre affettuoso e coinvolgente”. “Continuerò a dare il mio contributo per il rilancio di un movimento che continuo a considerare l’unica <hi rend="#b">area moderata e liberale</hi> della quale il <hi rend="#b">Paese</hi> ha bisogno” conclude. La retromarcia verso gli azzurri è stata stata salutata con soddisfazione dai due ministri berlusconiani, <hi rend="#b">Maria Stella Gelmini</hi> e <hi rend="#b">Renato Brunetta</hi>. “Amica di tante battaglie, collega stimata da tutti, risorsa preziosa per il nostro partito – le scrive il ministro della Pubblica Amministrazione – Abbiamo più che mai bisogno della tua tenacia e delle tue competenze. Ti vogliamo tutti bene!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>