<doc sitename="Il Fatto Quotidiano" title="Berlusconi: &quot;Renzi è unico vero leader. Lettera agli italiani all'estero? Un suo diritto&quot;. Confalonieri: &quot;Si somigliano&quot; - Il Fatto Quotidiano" author="F Q" date="2016-11-16" url="http://www.ilfattoquotidiano.it/2016/11/16/berlusconi-renzi-e-unico-vero-leader-lettera-agli-italiani-suo-diritto-confalonieri-si-e-vero-si-somigliano/3196557/" hostname="ilfattoquotidiano.it" description="“Di leader veri nella politica ora ce n’è uno solo e si chiama Matteo Renzi“. E la lettera agli italiani all’estero è un “diritto” del presidente del Consiglio. Silvio Berlusconi ribadisce il suo No al referendum, ripete che la riforma costituzionale è inutile perché non risolve i problemi e anche dannosa perché porta, dice, a …" categories="Politica" tags="Donald Trump;Matteo Renzi;Referendum Costituzionale 2016;Sergio Mattarella;Silvio Berlusconi" fingerprint="b9ae3266488c00bd">
  <main>
    <head rend="h1">Berlusconi: “Renzi è unico vero leader. Lettera agli italiani all’estero? Un suo diritto”. Confalonieri: “Si somigliano”</head>
    <graphic src="https://st.ilfattoquotidiano.it/wp-content/uploads/2016/11/Berlusconi-per-il-No-675.jpg"/>
    <p>“Di leader veri nella politica ora ce n’è uno solo e si chiama <hi rend="#b">Matteo Renzi</hi>“. E la lettera agli italiani all’estero è un “diritto” del presidente del Consiglio. <hi rend="#b">Silvio Berlusconi</hi> ribadisce il suo <hi rend="#b">No</hi> al <hi rend="#b">referendum</hi>, ripete che la <hi rend="#b">riforma costituzionale</hi> è inutile perché non risolve i problemi e anche dannosa perché porta, dice, a una “deriva autoritaria”. Ma non riesce ad attaccare Renzi, dando un po’ di carburante alla tesi – ribadita oggi su twitter dal direttore del <hi rend="#i">Foglio</hi><hi rend="#b">Claudio Cerasa</hi> – che il suo No in realtà è più simile al Sì, nonostante le rassicurazioni di tutto il suo partito. E a rimorchio ecco il presidente di Mediaset <hi rend="#b">Fedele Confalonieri</hi>: “Renzi è un ragazzo di 40 anni che, per tanti aspetti, ha le qualità di Berlusconi, non quelle dell’imprenditore – dice – ma un po’ di storia simile a quella di Berlusconi l’ha fatta”. E sul suo rapporto con l’ex Cavaliere Confalonieri aggiunge: “Ho una grande ammirazione per quello che ha fatto, al di là del fatto che, qualche volta, divergiamo sulla politica. Lui non è uno che ama gli <hi rend="#i">yes man</hi>, come dicono i suoi detrattori, ma ama discutere”.</p>
    <quote>
      <p>Continua la campagna per No che invece è Sì di Berlusconi. Prima: se vince il No ci sarà Salvini. Oggi: in Italia vedo un solo leader, Renzi</p>
      <p>— Claudio Cerasa (@claudiocerasa)</p>
      <ref>16 novembre 2016</ref>
    </quote>
    <p>E in questo ragionamento entra alla fine perfino <hi rend="#b">Giovanni Toti</hi>, che rappresenta l’ala più dura di<hi rend="#b"> Forza Italia</hi>. “Sta a Palazzo Chigi senza i voti di nessuno”, dice, ma “Renzi sta difendendo una leadership che ha avendo conquistato il Pd. Come si dice da queste parti, chi ha il gomitolo più grande farà più filo. Sono gli elettori e i cittadini, è in questo ha sempre ragione il presidente Berlusconi, a decidere le leadership”.</p>
    <p><hi rend="#b">“Renzi usa l’ipotesi del No per spaventare gli italiani” – Silvio Berlusconi</hi>, intervenuto a <hi rend="#i">Rtl, </hi>dice tra l’altro che il premier<hi rend="#i"/>è alla ricerca della “<hi rend="#b">legittimazione popolare</hi> che gli manca” con il voto del 4 dicembre, ma anche della mancanza di un “erede”. Un’intervista dove trovano spazio i <hi rend="#b">commenti </hi>sul <ref target="http://www.ilfattoquotidiano.it/2016/11/16/donald-trump-presidente-piu-di-200-episodi-a-sfondo-razzista-e-xenofobo-dal-giorno-dellelezione/3195961/">neoeletto presidente Usa Donald Trump</ref> e gli attacchi ai giornali, colpevoli di “essere distaccati dai problemi della gente”. Loro, continua, “parteggiano per il </p>
    <p><hi rend="#b">governo</hi>, per le sinistre. Non sanno cogliere quello che interessa alla gente che lavora”. Motivo che “spiega il loro calo nelle</p>
    <p><hi rend="#b">vendite</hi>“.</p>
    <p>Nel merito poi <hi rend="#b">Berlusconi</hi> tiene la linea ufficiale. Quello del 4 dicembre, dice, è stato trasformato da <hi rend="#b">Renzi</hi> “in un referendum su di lui” e per far vincere il <hi rend="#b">Sì</hi>, “il primo ministro racconta di un’Italia sull’orlo del caos in caso di vittoria del <hi rend="#b">No</hi>. Mi ricordo che anche <hi rend="#b">Napolitano</hi> faceva così nel <hi rend="#b">2011</hi> per farmi dimettere. Non c’è nulla di più falso. I problemi dell’Italia sono gravi ma non li risolve certo questa riforma. Questa arma la usa Renzi per spaventare gli italiani”. Ma per il Cavaliere bisognerà vedere se all’indomani del voto, nel caso in cui la riforma venisse bocciata dagli italiani, il <hi rend="#b">presidente del Consiglio</hi> “darà le dimissioni”. Poi ricorda l’elezione “contro di noi” di <hi rend="#b">Sergio Mattarella</hi>, “la goccia che ha fatto traboccare il vaso” per la fine del patto del <hi rend="#b">Nazareno</hi>. Il primo punto dell’accordo, racconta, “era di avere la possibilità di collaborare per la scelta del <hi rend="#b">Presidente della Repubblica</hi>. Abbiamo creduto sinceramente che Renzi volesse collaborare. Ma poi – aggiunge – abbiamo capito che non aveva alcuna voglia di lavorare assieme”.</p>
    <p><hi rend="#b">“In Italia primarie barzelletta”</hi> – Parlando di <hi rend="#b">Renzi</hi> come unico leader del panorama politico italiano, <hi rend="#b">Berlusconi</hi> spiega di avere tentato, finora senza risultato, di trovare un suo erede. “Avevo puntato molto su qualcuno che è passato dall’altra parte – ha detto, ricordando il “delfino” <hi rend="#b">Angelino Alfano</hi> -. Si sono succeduti dei personaggi o che hanno deluso o non sono stati ben visti dagli altri”. <ref target="http://www.ilfattoquotidiano.it/2016/11/15/centrodestra-berlusconi-ha-gia-scaricato-parisi-non-puo-avere-un-ruolo-se-continuano-i-contrasti-con-salvini/3193388/">Poi torna su Stefano Parisi, sconfessato e scaricato da lui dopo l’investitura</ref>. Per il Cavaliere l’ex candidato sindaco di </p>
    <p><hi rend="#b">Milano</hi>“non aveva scelto per se stesso” il ruolo di leader del centrodestra ma quello “di raccogliere</p>
    <p><hi rend="#b">risorse</hi>, energie nuove nella società civile”. E ricordando che “</p>
    <p><hi rend="#b">Parisi</hi>ha sempre affermato di non considerarsi di</p>
    <p><hi rend="#b">Forza Italia</hi>” spera “che alla fine ci si possa ritrovare insieme. Dobbiamo rinnovarci senza rottamarci e Stefano Parisi può darci una mano nella ricerca di persone nuove”. Bocciata, però, l’idea delle</p>
    <p><hi rend="#b">primarie</hi>per trovare il</p>
    <p><hi rend="#b">leader</hi>del centrodestra: pur essendo un’idea “in sé apprezzabile”, in</p>
    <p><hi rend="#b">Italia</hi>“non garantiscono la regolarità dei voti” e “sono primarie</p>
    <p><hi rend="#b">barzelletta</hi>. Potrei dire sì se ci fosse una legge che le regolasse e se venissero svolte rispettando ciò che questa legge potrebbe determinare per lo svolgimento delle stesse”.</p>
    <p><hi rend="#b">“Trump come me: parla il linguaggio della gente comune” </hi>– Sulle elezioni americane, pur riconoscendo che la storia di “imprenditore” di <hi rend="#b">Trump</hi> “è diversa dalla mia”, è convinto che il neopresidente <hi rend="#b">Usa</hi> sia “stato capace di ascoltare le difficoltà del ceto medio esposto alla crisi e in questo posso dire che è affine a me: non parla il linguaggio dei politici ma della gente comune”. Quanto al programma apprezza “il drastico calo delle tasse che intende fare”, “il rafforzamento del controllo all’<hi rend="#b">immigrazione clandestina</hi>” e giudica positivi “i rapporti con <hi rend="#b">Putin</hi> e la solidarietà a <hi rend="#b">Israele</hi>“. Pollice verso invece per “le tentazione <hi rend="#b">protezionistiche</hi> e <hi rend="#b">isolazioniste</hi>” anche se, aggiunge, “un presidente non si giudica dalle dichiarazioni prima delle elezioni, ma dei <hi rend="#b">fatti</hi>“. La sconfitta della candidata democratica, secondo il <hi rend="#b">Cavaliere</hi>, deriverebbe dal fatto che rappresenta la “continuazione”di una classe politica già al potere: “<hi rend="#b">Clinton</hi> rappresentava la continuazione di un certo establishment, è molto negativo che Obama sia sceso in campo per sostenerla”.</p>
    <p><hi rend="#b">Esercito a Milano, scelta “ragionevole” di Sala </hi>– Interviene anche sulla caduta della giunta <hi rend="#b">Bitonci</hi> a <hi rend="#b">Padova</hi> e spiega che i <ref target="http://www.ilfattoquotidiano.it/2016/11/12/padova-si-dimettono-i-consiglieri-cade-il-sindaco-bitonci-e-la-lega-perde-la-sua-citta-piu-grande/3187112/">due consiglieri di Forza Italia che si sono dimessi</ref> saranno giudicati dai probiviri del partito. Poi definisce “ragionevole” la scelta di </p>
    <p><hi rend="#b">Sala</hi>di chiedere l’intervento dell’esercito a</p>
    <p><hi rend="#b">Milano</hi>e, infine,</p>
    <p><ref target="http://www.ilfattoquotidiano.it/2016/06/10/silvio-berlusconi-su-intervento-al-cuore-mi-affido-a-dio-e-ai-medici-forza-italia-e-operativa/2816605/">parla anche dell’intervento chirurgico che ha subito</ref>. “Sto bene, ho passato una prova difficile della mia vita”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>