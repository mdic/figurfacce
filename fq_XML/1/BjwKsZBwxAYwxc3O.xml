<doc sitename="Il Fatto Quotidiano" title="Abruzzo, Meloni: &quot;Grande orgoglio per Marsilio, non tradiremo la fiducia&quot;" author="F Q" date="2024-03-11" url="https://www.ilfattoquotidiano.it/2024/03/11/abruzzo-meloni-orgoglio-per-marsilio-e-il-primo-presidente-rieletto-in-questa-regione-tajani-il-voto-conferma-la-centralita-di-fi/7475342/" hostname="ilfattoquotidiano.it" description="Tajani esulta per il 13% di Forza Italia: &quot;Conferma del nostro ruolo fondamentale&quot;" categories="Politica" tags="Abruzzo;Antonio Tajani;Forza Italia;Fratelli dItalia;Giorgia Meloni;Lega;Silvio Berlusconi" fingerprint="9aeada74d9bfc27c">
  <main>
    <head rend="h1">Abruzzo, Meloni: “Orgoglio per Marsilio, è il primo presidente rieletto in questa regione”. Tajani: “Il voto conferma la centralità di Fi”</head>
    <graphic src="https://st.ilfattoquotidiano.it/wp-content/uploads/2024/03/11/meloni-marsilio-690x362.jpg"/>
    <p>“<hi rend="#b">Marco Marsilio</hi> è il primo presidente nella storia dell’Abruzzo ad essere <hi rend="#b">riconfermato</hi> dagli elettori per un secondo mandato. Ed è per noi motivo di <hi rend="#b">grande orgoglio</hi> che i cittadini abruzzesi abbiano voluto continuare a dargli fiducia, e con lui a dare fiducia al centrodestra, che si conferma maggioritario. È una fiducia che, come sempre, non tradiremo. Continueremo a lavorare per restituire all’Abruzzo e all’Italia il posto che meritano. Grazie!”. Così la premier<hi rend="#b"> Giorgia Meloni</hi> festeggia sui social <ref target="https://www.ilfattoquotidiano.it/2024/03/11/voto-in-abruzzo-primi-dati-reali-marsilio-in-netto-vantaggio/7475039/">la vittoria del “suo” governatore</ref>, esponente della cerchia a lei più vicina all’interno di Fratelli d’Italia. Un risultato che allontana lo spettro di una nuova sconfitta come quella subita in<hi rend="#b"> Sardegna</hi>, dove due settimane fa <ref target="https://www.ilfattoquotidiano.it/2024/02/27/alessandra-todde-nuova-governatrice-della-sardegna-la-candidata-pd-m5s-vince-per-una-manciata-di-voti-truzzu-si-intesta-sconfitta-cagliari-mi-ha-votato-contro-non-chiederemo-riconteggio/7459158/">il candidato governatore scelto da Meloni, Paolo Truzzu, era stato sconfitto dalla sfidante Alessandra Todde, sostenuta dal “campo largo” Pd-M5s</ref>. “La sinistra le ha tentate tutte pur di inquinare la campagna elettorale: insulti, diffamazioni e <hi rend="#b">delegittimazione dell’avversario</hi>. Hanno perso. Il voto popolare è più forte di qualsiasi disperata scorrettezza. Vince l’Abruzzo con Marco Marsilio. Vincono Giorgia Meloni e tutto il centro destra. Andiamo avanti, insieme”, scrive Fratelli d’Italia sui social. Esulta anche il cognato della premier, il ministro dell’Agricoltura<hi rend="#b"> Francesco Lollobrigida</hi>: “Il centrodestra unito, che come coalizione aveva ottenuto numeri straordinari anche in Sardegna, riafferma quindi un ottimo governatore. Il lavoro svolto negli ultimi cinque anni è stato riconosciuto e <hi rend="#b">premiato</hi> dai cittadini, che vogliono proseguire su questa strada. Avanti così, nel segno della continuità”, dice.</p>
    <quote>
      <p>Marco Marsilio è il primo Presidente nella storia dell’Abruzzo ad essere riconfermato dagli elettori per un secondo mandato. Ed è per noi motivo di grande orgoglio che i cittadini abruzzesi abbiano voluto continuare a dargli fiducia, e con lui a dare fiducia al Centrodestra, che…</p>
      <ref>pic.twitter.com/KpCHKfgGCv</ref>
      <p>— Giorgia Meloni (@GiorgiaMeloni)</p>
      <ref>March 11, 2024</ref>
    </quote>
    <p>Dal resto della coalizione, il segretario di Forza Italia <hi rend="#b">Antonio Tajani</hi> rivendica il 13% ottenuto dal suo partito, uno score molto sopra quello attribuito dai sondaggi nazionali: “Il grande successo del centro-destra in Abruzzo conferma il giudizio positivo dei cittadini sul nostro buon governo. Ottimo il risultato di Forza Italia! È una conferma del nostro<hi rend="#b"> ruolo fondamentale</hi>. Complimenti agli azzurri abruzzesi. Dedichiamo la vittoria a <hi rend="#b">Silvio Berlusconi</hi>“, scrive. E poi, parlando ad <hi rend="#i">Affaritaliani.it</hi>, rivendica: “Il successo di Forza Italia in Abruzzo conferma definitivamente la centralità di un movimento che sta occupando lo spazio politico tra Giorgia Meloni e il Partito democratico. L’Italia ha bisogno di una forza seria, credibile, affidabile e responsabile che dia tranquillità ai cittadini. L’ottimo risultato di Forza Italia é la vera novità del voto di ieri in Abruzzo. Ora lavoriamo per vincere in Basilicata, in Piemonte e<hi rend="#b"> superare il 10%</hi> alle elezioni europee”. Mentre dalla Lega, <ref target="https://www.ilfattoquotidiano.it/2024/03/11/regionali-abruzzo-i-risultati-dei-partiti-fdi-e-primo-al-24-poi-il-pd-al-20-altro-flop-della-lega-e-al-75-doppiata-da-fi-male-i-5-stelle/7475305/">ferma al 7,5% e quasi doppiata da Forza Italia</ref> (come già in Sardegna), si fa buon viso a cattivo gioco e ci si unisce ai festeggiamenti con una nota stringata: “Netta vittoria del centrodestra, con un buon risultato per la Lega. Grazie Abruzzo, <hi rend="#b">avanti col buongoverno</hi> per altri cinque anni”. Alla domanda sulla possibilità che Fi abbia goduto travaso di voti dal Carroccio, Tajani risponde con fair play: “Noi non lavoriamo contro gli altri, lavoriamo per raggiungere il maggior numero di consensi. Se Fi allarga i confini del centrodestra è solo un bene. Io non faccio la corsa interna, non vado cercare i voti agli alleati”.</p>
    <quote><p>Il grande successo del centro-destra in</p><ref>#Abruzzo</ref>conferma il giudizio positivo dei cittadini sul nostro buon governo. Ottimo il risultato di<ref>#ForzaItalia</ref>! E’una conferma del nostro ruolo fondamentale. Complimenti agli azzurri abruzzesi. Dedichiamo la vittoria a Silvio Berlusconi<p>— Antonio Tajani (@Antonio_Tajani)</p><ref>March 11, 2024</ref></quote>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>