<doc sitename="Il Fatto Quotidiano" title="Governo, Di Battista: &quot;Berlusconi abbattuto dalla congiura dello spread&quot;. A M5s e Lega dice: &quot;Pensate alla patria&quot; - Il Fatto Quotidiano" author="F Q" date="2018-05-16" url="https://www.ilfattoquotidiano.it/2018/05/16/governo-di-battista-berlusconi-abbattuto-dalla-congiura-dello-spread-a-m5s-e-lega-dice-pensate-alla-patria/4360816/" hostname="ilfattoquotidiano.it" description="L’Huffington Post diffonde i contenuti della bozza del contratto tra Movimento 5 stelle e Lega. Piazza Affari sprofonda, crollando al -2,3 per cento (maglia nera in Europa). E Alessandro Di Battista punta il dito contro “i potenti senza volto” dei mercati. “Cercano di buttare giù un governo non ancora nato”, scrive in un post pubblicato sulla …" categories="Politica" tags="Alessandro Di Battista;Mercati Finanziari;Piazza Affari;Silvio Berlusconi;Spread" fingerprint="eda3a74cc22f4585">
  <main>
    <head rend="h1">Governo, Di Battista: “Berlusconi abbattuto dalla congiura dello spread”. A M5s e Lega dice: “Pensate alla patria”</head>
    <graphic src="https://st.ilfattoquotidiano.it/wp-content/uploads/2018/04/11/di-battista-675.jpg"/>
    <p>L’<hi rend="#i">Huffington Post</hi> diffonde i contenuti della <hi rend="#b">bozza</hi> del contratto tra <hi rend="#b">Movimento 5 stelle</hi> e <hi rend="#b">Lega</hi>. <ref target="https://www.ilfattoquotidiano.it/2018/05/16/governo-dopo-la-bozza-del-contratto-tra-lega-e-m5s-salgono-tassi-sui-btp-e-lo-spread-si-allarga-151-punti/4359167/">Piazza Affari sprofonda, crollando al -2,3 per cento (maglia nera in Europa)</ref>. E </p>
    <p><hi rend="#b">Alessandro Di Battista</hi>punta il dito contro “i potenti senza volto” dei</p>
    <p><hi rend="#b">mercati</hi>. “Cercano di buttare giù un governo non ancora nato”, scrive in un post pubblicato sulla sua pagina Facebook. Proprio come fece “</p>
    <p><hi rend="#b">la congiura dello spread</hi>” con l’ultimo esecutivo</p>
    <p><hi rend="#b">Berlusconi</hi>. Un’accusa, questa, che tutto il fronte del</p>
    <p><hi rend="#b">centrodestra</hi>ha ripetuto come un mantra negli ultimi anni per denunciare l’insediamento di</p>
    <p><hi rend="#b">Mario Monti</hi>a Palazzo Chigi nel 2011. E che ora (il centrodestra) sembra quasi ritrattare,</p>
    <p><ref target="https://www.ilfattoquotidiano.it/2018/05/16/berlusconi-e-lo-spread-nel-2011-colpo-di-stato-contro-di-lui-oggi-voglia-di-aiutare-litalia/4360907/">con le dichiarazioni dello stesso Berlusconi sull’assenza di un complotto per buttare giù il nascente esecutivo giallo-verde</ref>.</p>
    <p>“A quanto pare i ‘fantomatici’ mercati sono tornati a farsi sentire”, scrive l’ex parlamentare pentastellato. “Eppure non aprivano bocca quando si massacravano i lavoratori, si tagliavano le pensioni, si regalavano denari pubblici alle <hi rend="#b">banche private</hi> o si smantellava, lentamente ma inesorabilmente, lo <hi rend="#b">Stato sociale</hi> nei paesi di mezza Europa”. Secondo Di Battista, invece, lo hanno fatto nel <hi rend="#b">2011</hi>, quando lo spread raggiunse quota <hi rend="#b">574</hi><hi rend="#b">punti</hi> – “a un soffio dal default”, dicono molti economisti – e l’ex Cavaliere fu costretto a dimettersi. “Sapete quel che penso di Berlusconi ma una cosa la voglio dire: l’ultimo governo Berlusconi – <hi rend="#b">un governo per me pessimo</hi> – è stato l’ultimo governo nato da un <hi rend="#b">voto popolare</hi>“, chiarisce Di Battista. “E più che gli scandali di B. è stata la congiura dello spread ad averlo abbattuto”.</p>
    <p>Il politico romano si rivolge direttamente ai parlamentari del Movimento 5 Stelle e della Lega. “Pensate alla patria, non allo spread. Siate patrioti! Siete rappresentanti del Popolo italiano e non emissari del <hi rend="#b">capitalismo finanziario</hi> – si legge nel post – Avete il dovere di ascoltare le grida di dolore dei cittadini e non le velate minacce dei <hi rend="#b">congiurati dello spread</hi> terrorizzati dall’ipotesi di un governo che torni ad occuparsi dei diritti economici e sociali degli italiani (proprio quei diritti smantellati dalla <hi rend="#b">sedicente sinistra</hi>). Ascoltate quel che si dice nei bar, nei mercati (quelli rionali), negli uffici dei piccoli imprenditori, nelle Università o in fila dal medico di base, non quello che esce da qualche <hi rend="#b">consiglio di amministrazione</hi> di una banca d’affari”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>