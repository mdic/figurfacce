<doc sitename="Il Fatto Quotidiano" title="Elezioni, Berlusconi: &quot;Se non vince nessuno meglio tornare al voto. E io sono pronto a candidarmi premier tra un anno&quot; - Il Fatto Quotidiano" author="F Q" date="2018-02-27" url="https://www.ilfattoquotidiano.it/2018/02/27/elezioni-berlusconi-in-caso-di-stallo-torniamo-al-voto-sono-pronto-a-candidarmi-premier-tra-un-anno/4191566/" hostname="ilfattoquotidiano.it" description="Niente larghe intese: in caso di stallo e di ingovernabilità, meglio il ritorno al voto in tempi stretti. E lui sarà candidato premier, perché nel frattempo la Cedu avrà deciso sulla sua agibilità politica. Silvio Berlusconi lo dice chiaramente durante il forum Facebook dell’agenzia Ansa: se la Corte europea dei diritti umani gli darà ragione, …" categories="Elezioni Politiche 2018" tags="Elezioni;Silvio Berlusconi" fingerprint="e986f464f80c1e5c">
  <main>
    <p>Niente <hi rend="#b">larghe intese</hi>: in caso di stallo e di <hi rend="#b">ingovernabilità</hi>, meglio il ritorno al voto in tempi stretti. E lui sarà <hi rend="#b">candidato</hi><hi rend="#b">premier</hi>, perché nel frattempo la <hi rend="#b">Cedu</hi> avrà deciso sulla sua agibilità politica.<hi rend="#b"> Silvio Berlusconi</hi> lo dice chiaramente durante il forum <hi rend="#b">Facebook</hi> dell’agenzia <hi rend="#b">Ansa</hi>: se la Corte europea dei diritti umani gli darà ragione, in caso di voto anticipato lui sarà “a disposizione” per correre alla guida della coalizione in veste di papabile presidente del Consiglio. Il voto del 4 marzo, però, incombe e l’ex Cavaliere ha ribadito che per lui “<hi rend="#b">Tajani</hi> è un uomo giusto per rivestire l’incarico di presidente del Consiglio”. Ancora un passo in avanti, quindi, nell’investitura dell’attuale presidente del Parlamento Europeo a candidato di<hi rend="#b"> Forza Italia</hi> per palazzo Chigi. Certo, il Cavaliere riconosce come il “trasloco” di Tajani sia una “perdita” di rappresentanza per l’Italia a Bruxelles, ma è altrettanto convinto che proprio i rapporti del numero uno dell’Europarlamento con i vertici europei siano la chiave di volta per riportare “l’Italia a contare sulla scena internazionale”.</p>
    <p>Insomma a pochi giorni dalle urne non sembrano esserci più molti dubbi su chi, a detta dell’ex Cavaliere, debba ricoprire l’incarico di presidente del Consiglio. Come si sa però Berlusconi gioca sempre su più tavoli e, vista l’incertezza sul responso che consegneranno le urne, il leader azzurro ha già pronto un piano B. Escluse le “larghe intese perché in Italia – dice – non siamo come la Germania”, il capo di Forza Italia vede come unico scenario possibile il <hi rend="#b">ritorno al voto</hi>. E se nel frattempo dovesse essere arrivata da Strasburgo una sentenza a lui favorevole, che gli permetta di avere piena agibilità politica, il Cavaliere non chiude la porta all’idea di ricandidarsi alla guida dell’Italia: “Sono a disposizione”, dice senza tanti giri di parole ripercorrendo a ritroso la sua storia e ricordando che la decisione di “mettersi al servizio del Paese risale al ’94. Nessuno mi credeva, ma diedi vita a Forza Italia e scesi in campo per evitare che si finisse nelle mani dei comunisti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>