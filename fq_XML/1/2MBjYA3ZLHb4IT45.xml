<doc sitename="Il Fatto Quotidiano" title="Salvini indagato, Berlusconi: &quot;Gli sono vicino&quot;. Renzi: &quot;Di Maio ha doppia morale&quot;. Le Pen: &quot;Giudici contro popolo&quot; - Il Fatto Quotidiano" author="F Q" date="2018-08-26" url="https://www.ilfattoquotidiano.it/2018/08/26/salvini-indagato-berlusconi-gli-sono-vicino-renzi-di-maio-ha-doppia-morale-le-pen-giudici-contro-popolo/4582463/" hostname="ilfattoquotidiano.it" description="Ci voleva un’inchiesta della magistratura per riavvicinare Silvio Berlusconi a Matteo Salvini. Il leader di Forza Italia, infatti, rompe il riserbo tenuto negli ultimi tempi nei confronti dell’ormai ex alleato e gli invia una nota di vicinanza dopo che la procura di Agrigento lo ha iscritto nel registro degli indagati per la vicenda della nave …" categories="Politica" tags="Forza Italia;Lega;Matteo Renzi;Matteo Salvini;Silvio Berlusconi" fingerprint="bddcbc70e82d252d">
  <main>
    <head rend="h1">Salvini indagato, Berlusconi: “Gli sono vicino”. Renzi: “Di Maio ha doppia morale”. Le Pen: “Giudici contro popolo”</head>
    <graphic src="https://st.ilfattoquotidiano.it/wp-content/uploads/2018/08/12/berlusconisalvini675.jpg"/>
    <p>Ci voleva un’inchiesta della magistratura per riavvicinare <hi rend="#b">Silvio Berlusconi</hi> a <hi rend="#b">Matteo Salvini</hi>. Il leader di <hi rend="#b">Forza Italia</hi>, infatti, rompe il riserbo tenuto negli ultimi tempi nei confronti dell’ormai ex alleato e gli invia una nota di vicinanza <ref target="https://www.ilfattoquotidiano.it/2018/08/25/diciotti-matteo-salvini-e-indagato-dalla-procura-di-agrigento-linchiesta-passa-al-tribunale-dei-ministri/4581730/">dopo che la procura di Agrigento lo ha iscritto nel registro degli indagati per la vicenda della nave Diciotti.</ref> “Esprimo la mia vicinanza a Matteo Salvini la cui assurda ed inconsistente vicenda giudiziaria non potrà che avere un esito a Lui favorevole. Ancora una volta l’autorità giudiziaria è intervenuta su una vicenda esclusivamente politica su cui non dovrebbe minimamente interferire”, dice l’ex premier.</p>
    <quote><p>Non chiediamo a DiMaio di far dimettere</p><ref>#Salvini</ref>“in 5 minuti”. No!<lb/>Noi diciamo solo a DiMaio che la sua<ref>#DoppiaMorale</ref>è una vergogna civile.<lb/>E che manganellare via web gli avversari quando fa comodo non è politica, ma barbarie. Parlavano di onestà, dovrebbero scoprire la civiltà<p>— Matteo Renzi (@matteorenzi)</p><ref>26 agosto 2018</ref></quote>
    <p><hi rend="#b">Forza Italia: “Indagine incomprensibile” –</hi> Difendono Salvini, quindi, anche le capogruppo di <hi rend="#b">Forza Italia</hi> alla Camera e al Senato. “Ipotizzare la commissione di un reato da parte del ministro Salvini, appare davvero incomprensibile. Le norme costituzionali sul punto sono più che chiare ed evidenti. La decisione del ministro, condivisibile o meno, non può trovare sindacato da parte dell’autorità giudiziaria. Questo Parlamento e l’attuale maggioranza non potranno esimersi dall’affrontare e risolvere definitivamente le continue ingerenze della giustizia sulla politica”, dicono <hi rend="#b">Mariastella Gelmini</hi> e <hi rend="#b">Anna Maria Bernini</hi>.</p>
    <quote>
      <p>Smettetela di fare retorica. Questo disastro è figlio di chi ha avuto in mano questo paese per 5 anni senza capirne il dramma profondo</p>
      <ref>https://t.co/TxObpsW5XF</ref>
      <p>— Tommaso Cerno (@Tommasocerno)</p>
      <ref>25 agosto 2018</ref>
    </quote>
    <p><hi rend="#b">Renzi: “Di Maio doppia morale”. Quando era lui a minacciare Ue –</hi> Attacchi al <hi rend="#b">Movimento 5 stelle</hi> e a <hi rend="#b">Luigi Di Maio</hi> – alleati di governo di Salvini – arrivano da <hi rend="#b">Matteo Renzi</hi> e dal <hi rend="#b">Partito democratico</hi>. “Non chiediamo a Di Maio di far dimettere #Salvini “in 5 minuti”. No! Noi diciamo solo a Di Maio che la sua #DoppiaMorale è una vergogna civile. E che manganellare via web gli avversari quando fa comodo non è politica, ma barbarie. Parlavano di onestà, dovrebbero scoprire la civiltà”, scrive su twitter l’ex segretario del Pd. Al quale un utente ricorda un suo tweet del 6 luglio 2017: “Tagliamo finanziamento a Paesi che non rispettano accordi su migranti. Loro chiudono i porti europei? Noi blocchiamo i rubinetti europei”, scriveva Renzi. Quasi lo stesso tenore della linea seguita in queste ore dal <hi rend="#b">governo M5s – Lega</hi> e criticata da esponenti del Pd. All’interno del quale si registra l’ennesima crepa. Retwittando un post del segretario <hi rend="#b">Maurizio Martina</hi>, l’ex condirettore di <hi rend="#i">Repubblica</hi> e ora senatore dem <hi rend="#b">Tommaso Cerno</hi> scrive: “<hi rend="#b">Smettetela di fare retorica</hi>. Questo disastro è figlio di chi ha avuto in mano questo paese per 5 anni senza capirne il dramma profondo”.</p>
    <quote>
      <p>Shhhhhh</p>
      <ref>pic.twitter.com/sO4oMbdSo1</ref>
      <p>— Raffiras (@raffyras)</p>
      <ref>26 agosto 2018</ref>
    </quote>
    <p>Chiede l’intervento del guardasigilli Alfonso Bonafede, invece, il deputato dem <hi rend="#b">Walter Verini</hi>: “Che altro deve accadere perché il Ministro della Giustizia Bonafede dica una parola a difesa della autonomia e della indipendenza della magistratura? Non ha battuto ciglio quando l’altro giorno un parlamentare leghista ha apertamente minacciato i magistrati. Non batte ciglio davanti alle gravissime parole intimidatorie e agli atteggiamenti di pericoloso conflitto istituzionale del Ministro dell’Interno Salvini”.</p>
    <quote><p>Des juges qui veulent retirer le pouvoir aux peuples pour se l’approprier indûment, ça s’appelle « le gouvernement des juges » et ça n’existe pas qu’en France…</p><lb/>Soutien à<ref>@matteosalvinimi</ref>et au peuple italien. MLP<ref>https://t.co/1HUNCjXZgl</ref><p>— Marine Le Pen (@MLP_officiel)</p><ref>26 agosto 2018</ref></quote>
    <p><hi rend="#b">Le Pen: “Giudici vogliono togliere potere al popolo” –</hi> Gli attacchi dei dem al leader del Movimento 5 stelle sono legati al fatto che Di Maio ha difeso Salvini con un video su facebook. “C’è il <hi rend="#b">codice etico</hi> dei ministri nel nostro contratto e secondo il codice etico dei ministri e del Movimento 5 stelle il ministro deve continuare a fare il ministro”. Di Maio, però, non ha evidentemente condivisto gli attacchi di Salvini alla magistratura e infatti avverte: “Non facciamo ripiombare questo Paese negli <hi rend="#b">scontri</hi> tra <hi rend="#b">procure</hi>, pm e <hi rend="#b">politica</hi>.Non possiamo applaudire a quei pm che <hi rend="#b">arrestano un mafioso</hi> e poi a uno stesso pm porta avanti un’inchiesta diciamo che non va bene. Noi abbiamo sempre detto che le istituzioni vanno rispettate”. Il ministro dello<hi rend="#b"> Sviluppo Economico</hi> ha anche replicato a chi nella notte gli ha ricordato di avere chiesto le dimissioni di<hi rend="#b"> Angelino Alfano</hi>, all’epoca ministro dell’Interno, indagato per abuso d’ufficio dalla procura di Roma. “<ref target="https://www.ilfattoquotidiano.it/2018/08/26/di-maio-chiesi-passo-indietro-ad-alfano-indagato-si-doveva-dimettere-in-quanto-alfano-ogni-motivo-era-buono/4582417/">Ma mica c’era bisogno di una indagine per chiedere le dimissioni di Alfano, ma noi dicevamo che Alfano di doveva dimettere in quanto tale, ne aveva fatte già abbastanza.</ref> Ora è un privato cittadino, non voglio infierire su di lui, ha scelto di non candidarsi come pochi altri. All’epoca ogni motivazione era buona per mandare a casa Alfano. <hi rend="#b">Alfano doveva dimettersi in quanto Angelino Alfano</hi>“, sostiene Di Maio. A difesa di Salvini anche Marine Le Pen. “Giudici che vogliono togliere il potere al popolo per <hi rend="#b">appropriarsene</hi> indebitamente, si chiama ‘<hi rend="#b">governo dei giudici</hi>‘ e non esiste solo in Francia … Supporto a Matteo Salvini e al popolo italiano”, è il tweet della leader del <hi rend="#b">Front National </hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>