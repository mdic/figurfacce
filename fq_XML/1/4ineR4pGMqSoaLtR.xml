<doc sitename="Il Fatto Quotidiano" title="Marta Fascina: &quot;Non lascio Villa San Martino ad Arcore. La scomparsa di Silvio Berlusconi ha lasciato un vuoto incolmabile nella mia vita&quot; - Il Fatto Quotidiano" author="F Q" date="2023-10-27" url="https://www.ilfattoquotidiano.it/2023/10/27/marta-fascina-non-lascio-villa-san-martino-ad-arcore-la-scomparsa-di-silvio-berlusconi-ha-lasciato-un-vuoto-incolmabile-nella-mia-vita/7336173/" hostname="ilfattoquotidiano.it" description="Le rivelazioni nel nuovo libro di Bruno Vespa" categories="Attualità" tags="Silvio Berlusconi" fingerprint="69960aee18b496a9">
  <main>
    <p><hi rend="#b">Marta Fascina</hi> rompe il silenzio. Lo fa in una lunga intervista a <hi rend="#b">Bruno Vespa</hi> contenuta nel suo nuovo libro <hi rend="#b"> “Il rancore e la speranza” </hi>(in uscita in novembre da Mondadori/Rai libri) in cui si racconta a cuore aperto, parlando del suo percorso politico come deputata di Forza Italia ma soprattutto del suo legame con Silvio Berlusconi. “Sono un deputato alla seconda legislatura – ricorda a Vespa -. Come ho sempre detto, seguo e faccio politica fin da adolescente. Continuerò a svolgere il mandato parlamentare che mi hanno conferito i cittadini; la mia assenza è stata motivata da una sofferenza indescrivibile”. E quando il giornalista le chiede che ruolo le piacerebbe assumere in Forza Italia, lei spiega:</p>
    <p><hi rend="#b">“Non ho mai chiesto né aspirato ad incarichi di partito.</hi>Dunque no, al momento, non immagino particolari ruoli per me”. Conferma che, anche alla luce dei rumors emersi negli ultimi mesi,</p>
    <p><hi rend="#b">continuerà ad abitare a Villa San Martino?,</hi>la incalza quindi il giornalista: “Ammetto che sorrido, anche se è</p>
    <p><hi rend="#b">una cosa che mi risulta difficile in questo momento</hi>, quando leggo fantasiosi articoli di stampa. La categorica smentita della famiglia Berlusconi vale più di qualsiasi infondato pettegolezzo.</p>
    <p>“Come ho vissuto la scomparsa del Cavaliere? Questa è una domanda che non può essere posta al passato. La sua improvvisa scomparsa terrena l’ho vissuta, la vivo e la vivrò con <hi rend="#b">un senso di angosciante vuoto che resterà incolmabile per tutto il resto della mia vita</hi>“, prosegue Marta Fascina. E ancora: “Il mio amato Silvio donava amore a profusione. In un simile contesto di armonia ed unione che lui, nella sua unicità, è stato capace di creare sarebbe stato difficile non stringere eccellenti rapporti con i suoi amati figli a cui resto legata da sentimenti di stima ed affetto sinceri e profondi”.</p>
    <p>Infine, il “retroscena” sui progetti a cui stava lavorando Berlusconi: “<hi rend="#b">Ha lavorato sino a poche ore prima di raggiungere la casa del Signore</hi>. Leggeva giornali, scriveva appunti, ragionava di politica interna ed internazionale e di aziende, telefonava ad amici, politici, collaboratori. Fino agli ultimi istanti è rimasto pienamente lucido ed operativo. Aveva deciso di candidarsi alle prossime elezioni europee, in tutte le circoscrizioni. Questo la dice lunga sulla tempra di un uomo straordinario e sul suo ineguagliabile attaccamento alla vita”, conclude la deputata Fi.</p>
  </main>
  <comments/>
</doc>