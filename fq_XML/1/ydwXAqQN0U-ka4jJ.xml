<doc sitename="Il Fatto Quotidiano" title="Berlusconi messo in minoranza dentro Forza Italia? Il retroscena di Quagliariello" author="F Q" date="2024-05-26" url="https://www.ilfattoquotidiano.it/2024/05/26/berlusconi-messo-in-minoranza-dentro-forza-italia-il-retroscena-di-quagliariello-sulla-corsa-al-colle-del-2015-tajani-mai-esistito/7562918/" hostname="ilfattoquotidiano.it" description="Secondo l'ex ministro di Ncd, l'uomo di Arcore avrebbe voluto votare Mattarella, ma fu bloccato dai colonnelli del suo partito: &quot;Fu uno snodo sottovalutato della storia d'Italia&quot;" categories="Politica" tags="Antonio Tajani;Forza Italia;Gaetano Quagliariello;Giuliano Amato;Governo Letta;Massimo DAlema;Quirinale;Sergio Mattarella;Silvio Berlusconi" fingerprint="3f6642703c2fca9d">
  <main>
    <head rend="h1">Berlusconi messo in minoranza dentro Forza Italia? Il retroscena di Quagliariello sulla corsa al Colle del 2015. Tajani: “Mai esistito”</head>
    <graphic src="https://st.ilfattoquotidiano.it/wp-content/uploads/2023/11/06/med-1200x630-5-690x362.jpg"/>
    <p><hi rend="#b">Silvio Berlusconi</hi> messo in <hi rend="#b">minoranza</hi> dentro <hi rend="#b">Forza Italia</hi>? Sembra un’idea assurda, ma è successo davvero: a gennaio del <hi rend="#b">2015</hi>, durante le trattative per l’elezione del nuovo<hi rend="#b"> presidente della Repubblica</hi>. O almeno è ciò che sostiene <hi rend="#b">Gaetano Quagliariello</hi>, politologo, ex ministro delle Riforme e ai tempi coordinatore del <hi rend="#b">Nuovo centrodestra</hi> (Ncd), il partitino moderato fondato da <hi rend="#b">Angelino Alfano</hi> per sostenere il governo Letta. In un’intervista al <hi rend="#i">Corriere della sera</hi>, Quagliariello racconta che per il Colle l’uomo di Arcore avrebbe voluto votare il candidato poi eletto, l’attuale capo dello Stato <hi rend="#b">Sergio Mattarella</hi>, ma fu bloccato dalla contrarietà espressa dai colonnelli del suo partito. “Fu uno snodo molto sottovalutato della storia d’Italia”, esordisce l’ex ministro. “Berlusconi<hi rend="#b"> puntava su Giuliano Amato</hi> e sostenne che la candidatura era stata concordata” con <hi rend="#b">Matteo Renzi</hi>. Il problema”, aggiunge, “fu che ne aveva parlato anche con <hi rend="#b">Massimo D’Alema</hi>“, nemico giurato dell’ex Rottamatore dentro il Pd.</p>
    <p>Così l’accordo saltò. A quel punto, ricorda Quagliariello, per Renzi “era legittimo e per certi versi politicamente saggio” andare sul nome di <hi rend="#b">Sergio Mattarella</hi>. “Ma scelse di <hi rend="#b">decidere da solo</hi> invece di discuterne con Ncd, con cui aveva un patto di governo, e con Forza Italia, con cui aveva un patto sulle riforme”, il celebre patto del Nazareno. “Contrariati per l’atteggiamento di Renzi, noi e Forza Italia facemmo scattare il nostro “<hi rend="#b">patto di consultazione</hi>“. Le votazioni erano già iniziate quando ci vedemmo al Viminale”, nell’ufficio di Alfano allora ministro. Lì, racconta, Berlusconi si dichiarò a favore di una convergenza sull’attuale capo dello Stato: “Io conclusi che sarebbe stato preferibile votare Mattarella”, lui “prese la parola dopo di me e <hi rend="#b">si disse d’accordo</hi>. Alla fine aggiunse una breve considerazione: quello che lui avrebbe auspicato più di ogni altra cosa era che il futuro presidente della Repubblica potesse dare la <hi rend="#b">grazia</hi> a <hi rend="#b">Marcello Dell’Utri</hi>“.</p>
    <p>D’altra parte, sottolinea l’ex ministro al <hi rend="#i">Corriere</hi>, “l’opinione di Berlusconi su Mattarella la conoscevamo già. Si erano incontrati due anni prima e ci aveva confidato di essere rimasto <hi rend="#b">bene impressionato</hi>: ce ne parlò in termini molto positivi”. Come andò a finire, però, è storia nota: Forza Italia e il suo leader, a differenza di Ncd, non votarono Mattarella, rompendo il patto del Nazareno. Secondo Quagliariello, questo successe perché “durante l’incontro tutti gli altri ospiti espressero una <hi rend="#b">posizione differente</hi> rispetto a quella del Cavaliere”, compresi il suo avvocato <hi rend="#b">Niccolò Ghedini</hi> e il suo consigliere più importante, <hi rend="#b">Gianni Letta</hi>. Un retroscena finora inedito che però l’attuale leader di Forza Italia, il vicepremier <hi rend="#b">Antonio Tajani</hi>, nega con decisione: “Berlusconi messo in minoranza dentro al partito mi sembra una cosa che non sia mai esistita” afferma, interpellato dai cronisti a Bari. Il protagonista della storia, però, la sua versione non può più darla da un pezzo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>