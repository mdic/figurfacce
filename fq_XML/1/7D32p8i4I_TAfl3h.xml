<doc sitename="Il Fatto Quotidiano" title="Centrodestra, prove tecniche di unità. Meloni: &quot;Primarie? Sì, non esiste metodo migliore&quot;. Toti: &quot;Prima partito delle destre&quot; - Il Fatto Quotidiano" author="Manolo Lanaro" date="2017-03-02" url="http://www.ilfattoquotidiano.it/2017/03/02/centrodestra-prove-tecniche-di-unita-meloni-primarie-si-non-esiste-metodo-migliore-toti-serve-prima-partito-delle-destre/3426321/" hostname="ilfattoquotidiano.it" description="Dai sondaggi il centrodestra unito sarebbe la prima forza politica del Paese. Tanto basta a Giorgia Meloni per affermare, entrando al tempio di Adriano a Roma, che “siamo in campo per vincere”. L’occasione è un convegno organizzato dalla ‘Fondazione della Libertà per il bene comune’ del senatore Altero Matteoli, dal titolo ‘Verso le primarie del Centrodestra?’. …" categories="Politica" tags="Altero Matteoli;Gianni Alemanno;Giorgia Meloni;Giovanni Toti;Primarie;Silvio Berlusconi" fingerprint="bdb61a1d184be275">
  <main>
    <p>Dai sondaggi il<hi rend="#b"> centrodestra unito</hi> sarebbe la prima forza politica del Paese. Tanto basta a <hi rend="#b">Giorgia Meloni</hi> per affermare, entrando al tempio di Adriano a Roma, che “siamo in campo per vincere”. L’occasione è un convegno organizzato dalla ‘Fondazione della Libertà per il bene comune’ del senatore <hi rend="#b">Altero Matteoli, </hi>dal titolo ‘<hi rend="#b">Verso le primarie del Centrodestra?’</hi>. La risposta della leader di FdI è positiva: “Ci vuole un metodo di selezione della classe dirigente, quindi sì alle primarie. Se qualcuno ha un sistema migliore ce lo racconti, ma ad oggi non l’abbiamo visto”. Sull<hi rend="#b">‘iniziativa ‘unitaria’</hi> del centrodestra, aleggia la contrarietà di <hi rend="#b">Silvio Berlusconi</hi> per l’utilizzo delle primarie. Infatti l’ex Cav “prima ha chiesto a Del Debbio di candidarsi a guidare il centrodestra, poi ha indicato <hi rend="#b">Luca Zaia</hi>, ma credo che Berlusconi pensi a candidarsi lui stesso – afferma Altero Matteoli – Zaia ha nettamente rifiutato l’invito di Berlusconi a candidarsi leader? Chieda a loro, non a me. A mio avviso in questa fase se si vuole ‘bruciare’ uno, lo si candida”. Quindi Berlusconi voleva bruciare Zaia? “Questo lo ha detto lei”, sorride Matteoli. “Zaia? Difficilmente uno può candidare un dirigente di un altro partito” così boccia l’idea Giorgia Meloni, che derubrica l’investitura berlusconiana del governatore veneto a frutto di “frizioni che ci sono (tra il leader di Forza Italia e Salvini, ndr). “La scelta non può avvenire per editto” conclude.<lb/> “Le primarie forse ci saranno” è l’opinione tutt’altro che entusiasta di <hi rend="#b">Giovanni Toti</hi>. Ma se saranno primarie, quando si svolgeranno e soprattutto come? Sul quando, il leader della Lega Nord<hi rend="#b"> Matteo Salvini </hi>aveva lanciato la proposta di svolgerle nel <hi rend="#b">weekend del 8-9 aprile</hi> prossimo, ma nessuno tra i vari esponenti dei partiti di centrodestra, sostiene questa scelta. Lapidario Matteoli: “Otto o nove aprile? Non ne parliamo noi, ne parla Salvini”. <hi rend="#b">Raffaele Fitto</hi>, leader di ‘Conservatori e Riformisti’: “I primi di aprile? No, le primarie vanno fatte bene, con date sicure per una loro realizzazione”. E sul come svolgere le primarie, ecco che ognuno ha la sua ricetta.”Obbligatorie per legge” suggerisce <hi rend="#b">Gianni Alemanno</hi>, fresco di nuovo partito: ‘Movimento Nazionale per la sovranità’, fondato con <hi rend="#b">Francesco Storace</hi>. “Per legge ma su base volontaria” è la proposta del Senatore e ideatore del Movimento IDEA – Identità e Azione, Popolo e Libertà <hi rend="#b">Gaetano Quagliariello.</hi> Mentre Raffaele Fitto guarda all’esperienza francese, dove “non c’è una legge per fare le primarie, ma solo un regolamento condiviso tra coloro i quali partecipano”.</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>