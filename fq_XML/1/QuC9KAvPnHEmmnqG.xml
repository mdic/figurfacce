<doc sitename="Il Fatto Quotidiano" title="Ruby ter, pm chiede di stralciare la posizione di Berlusconi: &quot;E' seriamente malato&quot;" author="F Q" date="2021-05-19" url="https://www.ilfattoquotidiano.it/2021/05/19/ruby-ter-pm-berlusconi-e-seriamente-malato-chiediamo-di-stralciare-la-sua-posizione-temporaneamente/6202539/" hostname="ilfattoquotidiano.it" description="&quot;Noi crediamo assolutamente che Berlusconi sia seriamente malato e affetto da una patologia severa e questo dicono i certificati medici e le consulenze&quot;. Ecco perché il procuratore aggiunto ha chiesto lo stralcio della posizione dell'ex Cavaliere nel processo Ruby ter" categories="Giustizia" tags="Processo Ruby;Ruby;Silvio Berlusconi" fingerprint="b9b95c217b57c0bf">
  <main>
    <head rend="h1">Ruby ter, i pm di Milano: “Crediamo che Berlusconi sia seriamente malato, stralciare la sua posizione temporaneamente”</head>
    <graphic src="https://st.ilfattoquotidiano.it/wp-content/uploads/2020/09/26/berlusconi-mascherina-1200-690x362.jpg"/>
    <p>Stralciare “temporaneamente” la posizione di <hi rend="#b">Silvio Berlusconi</hi> nel processo milanese sul caso <hi rend="#b">Ruby ter</hi>. La richiesta non è arrivata dalla difesa, ma a presentarla in aula questa mattina è stato il procuratore aggiunto <hi rend="#b">Tiziana Siciliano: </hi>“Noi crediamo assolutamente che Berlusconi sia seriamente malato e affetto da una patologia severa e questo dicono i certificati medici e le consulenze”, ha dichiarato. Richiesta a cui si è associata la difesa dell’ex premier col legale <hi rend="#b">Federico Cecconi</hi>. L’avvocato ha sostenuto che per l’ex Cavaliere è necessario un periodo “di riposo assoluto” con una struttura “domestica-ospedaliera” ad Arcore. Oggi si discute della <hi rend="#b">nuova istanza di legittimo impedimento</hi> presentata dalla difesa del leader di Forza Italia per motivi di salute. L’ex premier è stata dimesso sabato scorso dal <hi rend="#b">San Raffaele</hi> dove era stato nuovamente ricoverato per postumi del Covid che lo ha colpito lo scorso settembre.</p>
    <p>Il procuratore aggiunto <hi rend="#b">Tiziana Siciliano</hi> e il pm <hi rend="#b">Luca Gaglio</hi> hanno chiesto in sostanza che il processo <hi rend="#b">prosegua per gli altri 28 imputati</hi>, “che hanno diritto a un processo in tempi ragionevoli perché questo sta durando da tantissimo”, e che venga temporaneamente stralciata, per alcune udienze almeno, la posizione dell’ex premier per poi riunirla in seguito nel dibattimento. Per l’avvocato Cecconi questa non sarebbe una “situazione pregiudizievole” per la difesa Berlusconi e dunque il legale ha dato l’ok, mentre altre difese presenti in aula, come quelle degli imputati <hi rend="#b">Luca Giuliante </hi>e <hi rend="#b">Raissa Skorkina</hi>, hanno chiesto che l’istanza di separazione venga respinta perché, ha detto un legale, “senza la difesa leader di Berlusconi questo dibattimento” non può andare avanti.</p>
    <p>Per Cecconi, come ha chiarito in aula, il quadro clinico dell’ex Cavaliere in pratica non è mutato e già un paio di settimane fa nelle consulenze mediche si segnalava la necessità di un periodo di riposo e cure “di 60 o 90 giorni”. Il collegio presieduto da <hi rend="#b">Marco Tremolada</hi> ha chiesto alla difesa se accettasse un rinvio alla prossima settimana (proponendo anche una data invece a meta’ giugno) e poi è arrivata la proposta della Procura di separazione delle posizioni. Ora i giudici devono decidere. “Credo che Berlusconi stia male per davvero e traggo questo dai certificati medici e lo traggo anche da quelli prodotti nel processo di Siena – ha detto il pm Siciliano – non ho il minimo dubbio sulla situazione di particolare serietà e gravità e nulla mi fa dire che possa esserci una soluzione veloce e che il quadro non si possa riproporre con modalità diverse anche in seguito”.</p>
    <p>Berlusconi è imputato per<hi rend="#b"> corruzione in atti giudiziari</hi>: secondo l’accusa, avrebbe corrotto con 10 milioni di euro Ruby, le cosiddette “olgettine” e altri ospiti delle feste di Villa San Martino (molti di loro sono accusati anche di falsa testimonianza) per spingerli a rendere testimonianze false e reticenti nei processi sul “bunga bunga” di Arcore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>