<doc sitename="Il Fatto Quotidiano" title="L'ex senatore di Forza Italia Piero Longo aggredito sotto casa: si difende sparando due colpi di pistola in aria. Due arresti - Il Fatto Quotidiano" author="Giuseppe Pietrobelli" date="2020-10-01" url="https://www.ilfattoquotidiano.it/2020/10/01/lex-senatore-di-forza-italia-piero-longo-aggredito-sotto-casa-si-difende-sparando-due-colpi-di-pistola-in-aria-due-arresti/5950674/" hostname="ilfattoquotidiano.it" description="L’avvocato Piero Longo, 76 anni, è stato aggredito nell’androne di casa da tre persone, due donne e un uomo che hanno suonato al campanello riuscendo a farsi aprire la porta circa un’ora prima della mezzanotte di giovedì. Il legale è uno storico difensore di Silvio Berlusconi e collega di studio di Niccolò Ghedini, nonché ex …" categories="Cronaca" tags="Forza Italia;Padova;Piero Longo;Silvio Berlusconi" fingerprint="b9ed6368ca848821">
  <main>
    <head rend="h1">L’ex senatore di Forza Italia Piero Longo aggredito sotto casa: si difende sparando due colpi di pistola in aria. Due arresti</head>
    <graphic src="https://st.ilfattoquotidiano.it/wp-content/uploads/2020/10/01/Piero-Longo-690x362.jpg"/>
    <p>L’avvocato <hi rend="#b">Piero Longo</hi>, 76 anni, è stato <hi rend="#b">aggredito</hi> nell’androne di casa da <hi rend="#b">tre persone</hi>, due donne e un uomo che hanno suonato al <hi rend="#b">campanello</hi> riuscendo a farsi aprire la porta circa un’ora prima della mezzanotte di giovedì. Il legale è uno storico difensore di <hi rend="#b">Silvio Berlusconi</hi> e collega di studio di <hi rend="#b">Niccolò Ghedini</hi>, nonché ex senatore di <hi rend="#b">Forza Italia</hi>. Due dei tre protagonisti dell’aggressione – una <hi rend="#b">donna</hi> di 47 anni di Padova e un <hi rend="#b">trentino</hi> di 49 anni – lo hanno affrontato, mentre la seconda donna (pure padovana) è rimasta all’esterno a fare da <hi rend="#b">palo</hi>.</p>
    <p>Ne è seguita una accesa <hi rend="#b">discussione</hi> che pare sia degenerata, visto che l’ex parlamentare ha estratto la <hi rend="#b">pistola</hi> e, secondo alcune fonti non confermate dalla Questura, ha sparato <hi rend="#b">due colpi in aria</hi>. Esplosioni udite dai vicini di casa. L’aggressione è durata poco più di un minuto e l’arma è finita nelle mani dei malintenzionati. L’episodio violento si è svolto in Riviera Tiso da Camposampiero, nel centro di <hi rend="#b">Padova</hi>. Il legale ha fatto ricorso alle cure del <hi rend="#b">pronto soccorso</hi> per ferite che hanno portato i <hi rend="#b">sanitari</hi> a stilare una <hi rend="#b">prognosi</hi> di <hi rend="#b">20 giorni</hi>. Dopo gli accertamenti diagnostici dovrebbe essere dimesso e far ritorno alla propria abitazione.</p>
    <p>Sul posto, che è vicino all’osservatorio della Specola, è intervenuta una <hi rend="#b">pattuglia</hi> della sezione Volanti, assieme ad agenti della <hi rend="#b">Squadra Mobile</hi> di Padova, che ha fermato due persone, arrestate per lesioni aggravate, mentre una donna è denunciata a piede libero. L’avvocato Longo detiene regolarmente l’arma. Evidentemente è stato colto di sorpresa e si è allarmato per le intenzioni del terzetto. Per questo ha estratto la pistola: non è stato confermato dagli inquirenti se ha sparato due colpi in aria. “Mio marito ha solo bisogno di <hi rend="#b">tranquillità</hi> e riposo”, sono le parole della moglie <hi rend="#b">Annalisa</hi>, che ha fatto da filtro alle comunicazioni con l’avvocato.</p>
    <p>“Eccome se non sono stati sparati dei colpi di pistola. Nel palazzo <hi rend="#b">ne abbiamo sentiti almeno due</hi>. Siamo corsi nell’androne e abbiamo trovato il professor Longo sanguinante, lo abbiamo soccorso. E poi abbiamo chiamato la Polizia. E’ arrivata un’ambulanza che ha trasportato l’avvocato in ospedale”, racconta uno dei condomini. Ha udito gli spari e come altri abitanti del palazzo è andato a vedere che cosa fosse accaduto.Un altro aggiunge un particolare inedito: “Non mi interrogato nemmeno la Polizia, ho sentito da dietro la porta quello che stava accadendo. E mi pare di aver sentito che gli dicessero: ‘<hi rend="#b">Maledetto</hi>‘. Di certo si è difeso, anche se sul pavimento c’era molto sangue”.</p>
    <p>Longo è conosciutissimo non solo in Veneto, ma in tutta Italia. Nato ad <hi rend="#b">Alano di Piave</hi> nel 1944, nel 1973 è subentrato nello studio del penalista <hi rend="#b">Giuseppe Ghedini</hi>, deceduto, e ha costituito un’associazione professionale con le figlie di Ghedini, Nicoletta ed Ippolita. Poi nello studio è entrato anche l’ultimogenito, Niccolò Ghedini con il quale ha costituito un solido sodalizio professionale. Entrambi hanno difeso Silvio Berlusconi in numerosi processi milanesi e sono entrati in <hi rend="#b">Forza Italia</hi> ricoprendo incarichi parlamentari. Longo è stato eletto nel <hi rend="#b">2008</hi> al <hi rend="#b">Senato</hi> e nel <hi rend="#b">2013</hi> alla <hi rend="#b">Camera dei Deputati</hi>.</p>
    <p>Come avvocato di Berlusconi è stato indagato per <hi rend="#b">corruzione giudiziaria</hi> nell’ambito del processo <hi rend="#b">Ruby Ter</hi>, a causa delle testimonianze compiacenti che alcune ragazze (le famose <hi rend="#b">Olgettine</hi>) avrebbero rilasciato in cambio di soldi. Ma la stessa Procura di Milano ha chiesto l’<hi rend="#b">archiviazione</hi> dell’inchiesta sia per l’avvocato Longo che per Niccolò Ghedini, richiesta poi fatta propria dal giudice delle indagini preliminari. La Squadra Mobile di Padova sta indagando per accertare il <hi rend="#b">movente</hi> dell’aggressione. Alcuni anni fa l’avvocato Longo, durante una puntata della trasmissione <hi rend="#i">La Zanzara</hi> aveva dichiarato: “Ho<hi rend="#b"> tre pistole</hi>, sparerei per difendermi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>