<doc sitename="Il Fatto Quotidiano" title="Emilio Fede &quot;ricattò Confalonieri e gli altri dirigenti Mediaset&quot;: chiesti 4 anni e 9 mesi per l'ex direttore del Tg4 - Il Fatto Quotidiano" author="F Q" date="2017-05-09" url="http://www.ilfattoquotidiano.it/2017/05/09/emilio-fede-ricatto-confalonieri-e-gli-altri-dirigenti-mediaset-chiesti-4-anni-e-9-mesi-per-lex-direttore-del-tg4/3572656/" hostname="ilfattoquotidiano.it" description="Quattro anni e nove mesi di carcere sono stati chiesti per Emilio Fede dal pm di Milano Silvia Perrucci. L’ex direttore del Tg4, accusato di estorsione e tentata estorsione: la vicenda risale al 2012, quando furono confezionati alcuni fotomontaggi compromettenti per ricattare i vertici Mediaset e ottenere una buonuscita più vantaggiosa quando era stato allontanato …" categories="Giustizia" tags="Caso Ruby;Emilio Fede;Mediaset;Ruby;Silvio Berlusconi" fingerprint="2cab96a562a7e639">
  <main><head rend="h1">Emilio Fede “ricattò Confalonieri e gli altri dirigenti Mediaset”: chiesti 4 anni e 9 mesi per l’ex direttore del Tg4</head><graphic src="https://st.ilfattoquotidiano.it/wp-content/uploads/2017/05/fede-675.jpg"/><p><hi rend="#b">Quattro anni e nove mesi</hi> di carcere sono stati chiesti per <hi rend="#b">Emilio Fede</hi> dal pm di Milano <hi rend="#b">Silvia Perrucci</hi>. L’ex direttore del <hi rend="#i">Tg4</hi>, accusato di <hi rend="#b">estorsione e tentata estorsione</hi>: la vicenda risale al 2012, quando furono confezionati alcuni fotomontaggi compromettenti per ricattare i vertici <hi rend="#b">Mediaset</hi> e ottenere una buonuscita più vantaggiosa quando era stato allontanato dopo gli scandali legati a <hi rend="#b">Ruby</hi>. Secondo l’accusa, Fede avrebbe chiesto a <hi rend="#b">Gaetano Ferri</hi>, suo ex personal trainer, e ad altre due persone di <hi rend="#b">assemblare fotomontaggi</hi> che avevano come soggetto <hi rend="#b">Mauro Crippa</hi>, direttore dell’informazione di Mediaset, e <hi rend="#b">Fedele Confalonieri</hi>, presidente dell’azienda. Ferri, che ha scelto il <hi rend="#b">rito abbreviato</hi>, è stato già condannato per il concorso nel ricatto, condanna confermata anche in appello. <ref target="http://www.ilfattoquotidiano.it/2015/09/22/ruby-bis-cassazione-processo-da-rifare-per-fede-e-minetti-accolti-ricorsi-degli-imputati-inammissibile-quello-dei-pm/2059520/">Fede è a processo per il caso Ruby bis per il quale era stato condannato a 4 anni e 10 mesi</ref>, pena poi annullata con rinvio dalla Cassazione, e anche per </p><p><ref target="http://www.ilfattoquotidiano.it/2016/11/22/bancarotta-emilio-fede-a-processo-per-prestito-di-berlusconi-a-lele-mora/3209522/">un</ref>.</p><hi rend="#b">concorso in bancarotta</hi>per un prestito ricevuto da<hi rend="#b">Lele Mora</hi><p>Stando a quanto ricostruito dal pm davanti al giudice della sesta sezione penale <hi rend="#b">Alberto Carboni</hi>, Fede, dopo il <hi rend="#b">licenziamento</hi> del 28 marzo 2012, in quei giorni e fino al maggio dello stesso anno, avrebbe fatto confezionare le <hi rend="#b">false foto</hi> “che potevano distruggere la carriera di Crippa”. Attraverso una serie di “pressioni e minacce”, in pratica, come sostenuto dal pm in requisitoria, avrebbe costretto “Crippa, Confalonieri ma anche lo stesso <hi rend="#b">Silvio Berlusconi</hi>” a fargli avere “un <hi rend="#b">accordo più vantaggioso</hi> con una <hi rend="#b">buonuscita</hi> di 820mila euro e un contratto di collaborazione di 3 anni”.</p><p>Nello stesso processo Fede dovrà rispondere anche delle accuse di violenza privata, per minacce nei confronti di Ferri. A quest’ultimo Fede avrebbe inviato “<hi rend="#b">messaggi intimidatori</hi>” che facevano riferimento a quei fotomontaggi. Uno dei messaggi, come ha spiegato il pm, recitava così: “Quella foto era pronta per essere consegnata e quindi <hi rend="#b">ricattarti</hi>“. Il pm ha anche ricordato come portato avanti dal giornalista con una motivazione da parte della Corte che ha evidenziato il “perdurare di <hi rend="#b">minacce e illecite pressioni</hi> sui vertici di Mediaset” per ottenere “l’accordo transattivo” più favorevole, firmato nel luglio del 2012. Fede, oltre a “millantare di avere del materiale anche su Confalonieri”, avrebbe consegnato a Berlusconi una delle false foto che ritraevano Crippa.</p><p>In quella fase, tra il marzo e il luglio del 2012, Fede, secondo il pm, sarebbe riuscito a “<hi rend="#b">inquinare le trattative</hi>” con “pressioni anche su Berlusconi”, testimoniate anche da alcune telefonate di Ferri al legale<hi rend="#b"> Niccolò Ghedini</hi>. Lo stesso Fede, tra l’altro, ha spiegato il pm, con dichiarazioni alla stampa “ci ha detto di aver portato quelle foto a Berlusconi e poi ha collegato il contratto di consulenza ottenuto con l’intervento diretto” dell’ex capo del governo. L’ex direttore del <hi rend="#i">Tg4</hi> è accusato anche di violenza privata per alcuni presunti <hi rend="#b">sms minatori</hi> nei confronti di Ferri, il quale si sarebbe <hi rend="#b">dissociato</hi> dal presunto progetto di “estorcere a Berlusconi <hi rend="#b">due milioni di euro</hi> per evitare la diffusione di foto compromettenti di Crippa”.</p><p>Gli scatti e le immagini erano saltate fuori il 28 marzo 2012, <ref target="http://www.ilfattoquotidiano.it/2012/03/28/emilio-fede-lascia-mediaset-direzione-telegiornale-toti/200785/">nel giorno del rocambolesco licenziamento di Fede</ref>, per poi sparire fino a quando non sono riapparse fuori durante una perquisizione a casa di Ferri, nel frattempo invischiato in una vicenda di<hi rend="#b"> file audio</hi> che riguardavano i<hi rend="#b"> rapporti tra Ruby e Berlusconi</hi> finita nel mirino della Procura di Monza. Il nuovo tentativo di estorsione emergeva dalle conversazioni registrate da Ferri con il giornalista e sequestrati dagli inquirenti monzesi che poi per competenza li hanno inviati ai colleghi milanesi. In quei colloqui Fede parlava di <hi rend="#b">Dell’Utri</hi> e della mafia e illustrava la possibilità di scucire denaro al leader di Forza Italia per non rivelare l’esistenza di <hi rend="#b">scatti compromettenti di Crippa</hi> e del filmato mai realizzato di Confalonieri.</p><p>Il<hi rend="#b"> tentativo di ricatto</hi> nei confronti dell’ex premier abortì perché Ferri cercò di contattare il bersaglio. A questo punto Fede minacciò Ferri via sms. E quest’ultimo è accusato a sua volta di aver ottenuto dal giornalista <hi rend="#b">700mila euro</hi> in cambio del <hi rend="#b">silenzio</hi> per non svelare il <hi rend="#b">complotto</hi>. Quello ai danni di Crippa – le false foto – sarebbero dovute servire all’ex direttore per ottenere un accordo con Mediaset: 800mila euro subito, 700mila per tre anni, autista e segretaria.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>