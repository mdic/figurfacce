<doc sitename="Il Fatto Quotidiano" title="Il premier Conte mette alla prova le offerte di dialogo di Forza Italia: &quot;Ma percorso sulla manovra, non su governo e maggioranza&quot; - Il Fatto Quotidiano" author="F Q" date="2020-11-18" url="https://www.ilfattoquotidiano.it/2020/11/18/il-premier-conte-mette-alla-prova-le-offerte-di-dialogo-con-forza-italia-ma-sulla-manovra-non-su-governo-e-maggioranza/6008528/" hostname="ilfattoquotidiano.it" description="Forza Italia non entrerà in maggioranza e men che meno al governo, come ha subito avvertito il M5s. Ma il percorso di collaborazione istituzionale degli azzurri e il governo sulla manovra finanziaria e lo scostamento di bilancio sembra cominciare per davvero. Con le voci più autorevoli: da una parte il presidente del Consiglio Giuseppe Conte …" categories="Politica" tags="Giuseppe Conte;Silvio Berlusconi" fingerprint="6d25fc727902c53d">
  <main>
    <head rend="h1">Il premier Conte mette alla prova le offerte di dialogo di Forza Italia: “Ma percorso sulla manovra, non su governo e maggioranza”</head>
    <graphic src="https://st.ilfattoquotidiano.it/wp-content/uploads/2020/11/18/conte-1200-1-690x362.jpg"/>
    <p><hi rend="#b">Forza Italia</hi> non entrerà in maggioranza e men che meno al governo, come ha subito avvertito il <hi rend="#b">M5s</hi>. Ma il percorso di collaborazione istituzionale degli azzurri e il governo sulla<hi rend="#b"> manovra finanziaria</hi> e lo <hi rend="#b">scostamento di bilancio</hi> sembra cominciare per davvero. Con le voci più autorevoli: da una parte il presidente del Consiglio <hi rend="#b">Giuseppe Conte</hi> che affida a fonti di <hi rend="#b">Palazzo Chigi</hi> la linea di coinvolgere i capigruppo perché si avvii questo “<hi rend="#b">dialogo costruttivo</hi>“, dall’altra il suo predecessore <hi rend="#b">Silvio Berlusconi</hi> che al mattino, in un intervento telefonico durante la conferenza stampa del partito proprio sulla manovra, ha dato esplicitamente la linea ai suoi. “Accogliamo <hi rend="#b">pienamente l’appello</hi> di collaborazione istituzionale del presidente <hi rend="#b">Mattarella</hi>” ha detto il leader forzista.</p>
    <p>Il riferimento è all’intervento del presidente della Repubblica all’assemblea dell’Anci di martedì nel quale il capo dello Stato con toni anche ruvidi ha sottolineato – rivolto a partiti e istituzioni – che certe “polemiche scomposte per interessi di parte” sono poco coerenti con la “gravità di una pandemia mondiale”. E in questo senso, mentre il segretario della Lega <hi rend="#b">Matteo Salvini</hi> ritiene che quelle parole fossero rivolte a Conte (“Non mi chiama, non rispetta Mattarella”), Forza Italia è il primo partito a scartare di lato nel centrodestra, deviando dalla linea sovranista-oltranzista del Carroccio e dei <hi rend="#b">Fratelli d’Italia</hi>, la cui presidente<hi rend="#b"> Giorgia Meloni</hi> non ha scelto la via della lealtà nazionale nemmeno nel clamoroso <hi rend="#b">veto</hi> dei colleghi <hi rend="#b">ultraconservatori</hi> di <hi rend="#b">Polonia</hi> e <hi rend="#b">Ungheria</hi> che blocca gli <hi rend="#b">aiuti europei</hi> contro la crisi.</p>
    <p>Dall’altra parte c’è la <hi rend="#b">maggioranza</hi> – nella quale il <hi rend="#b">Pd</hi> è il primo e più visibile pontiere – e il capo del governo. Da <hi rend="#b">Palazzo Chigi</hi> spiegano che Conte ha dato mandato ai <hi rend="#b">capidelegazione</hi> dentro l’esecutivo dei <hi rend="#b">4 partiti di maggioranza</hi> di coinvolgere i <hi rend="#b">capigruppo</hi> per “verificare la disponibilità a stabilire un percorso di dialogo e collaborazione con <hi rend="#b">Forza Italia</hi>, in ragione della dichiarata disponibilità di questa forza politica, ad aprire a un <hi rend="#b">dialogo</hi><hi rend="#b">costruttivo</hi>” sulla manovra e sullo scostamento. La parola “verificare” può avere molte valenze. Una è certamente quella espressa dal vicesegretario del Pd<hi rend="#b"> Andrea Orlando</hi> che in serata ha cercato un primo modo per far venire Forza Italia un po’ allo scoperto: bene la collaborazione a parole, ma aspettiamo i fatti.</p>
    <p>Dall’altra parte però il presidente del Consiglio parla subito chiaramente ai <hi rend="#b">Cinquestelle</hi>: “Il mandato – spiegano le fonti di Palazzo Chigi – <hi rend="#b">non è per esplorare un allargamento</hi> della maggioranza o per pervenire a un accordo politico che prefiguri una <hi rend="#b">commistione di ruoli</hi>” o “una <hi rend="#b">riorganizzazione del perimetro</hi> delle forze che sostengono il governo”. Il premier fa precisare di non essere “timoroso” né voglia porre “ostacoli al dialogo”, tanto che ha già dichiarato in Parlamento – si precisa – che “resta aperto un tavolo di confronto con le opposizioni”. Il punto che ribadisce Conte – con una linea tenuta già dall’inizio della pandemia – è che una maggioranza c’è, “è ben salda”, dando per sottinteso che non c’è bisogno di nessun “<hi rend="#b">soccorso azzurro</hi>“. Ma, appunto, la storia è un’altra, è quella su cui Mattarella cerca di spingere i<hi rend="#b">stituzioni e forze politiche</hi> dalla primavera, dall’inizio del dramma del coronavirus: una <hi rend="#b">collaborazione istituzionale</hi> che non confonda ruoli e responsabilità, ma che porti a un’unità utile per il Paese. Una situazione che in altri Paesi – come <hi rend="#b">Francia</hi> e <hi rend="#b">Germania</hi> – è cronaca politica di tutti i giorni. Molto meno qui. “Se una forza di opposizione, in considerazione delle difficoltà che il Paese sta attraversando, vuole offrire un contributo costruttivo per il bene del Paese, sarebbe<hi rend="#b"> irragionevole non dialogare</hi>” concludono le fonti di Palazzo Chigi.</p>
    <p>Conte sa che le prossime settimane saranno tutt’altro che facili. La crisi morde, il disagio “sociale e psicologico” cresce, ha detto oggi: il governo prepara un nuovo scostamento di bilancio per finanziare, con altro deficit, <hi rend="#b">due nuovi decreti</hi> per dare fiato all’economia e contrastare le “<hi rend="#b">nuove diseguaglianze</hi>“. Ecco perché, nel giorno in cui la manovra arriva in Parlamento, Conte fa sapere di guardare già oltre: quanto fatto finora, dice agli imprenditori riuniti nell’assemblea della Fipe Confcommercio, “<hi rend="#b">non è sufficiente</hi>“. Avere una sponda in più non nuoce di certo.</p>
    <p>Sì, ma in concreto come si realizzerebbe questo dialogo in Parlamento? L’ipotesi, frenata però dal <hi rend="#b">M5s</hi> e da una parte degli azzurri, è che a <hi rend="#b">Forza Italia</hi> venga assegnato il relatore di minoranza sulla manovra. L’idea più ampia è una “<hi rend="#b">super-capigruppo</hi>“, con tutti i capigruppo di Camera e Senato, che funga da cabina di regia in Parlamento (ma qui è la Lega a frenare). Il tentativo di fare squadra stenta, insomma, a decollare. Anche perché riemergono tensioni tra i partiti di governo, dalle <hi rend="#b">infrastrutture</hi> al <hi rend="#b">Recovery plan</hi>, fino al <hi rend="#b">Mes</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>