<doc sitename="Il Fatto Quotidiano" title="&quot;Fretta di Graviano per l'attentato all'Olimpico legata alla discesa in campo di Berlusconi?&quot;: l'ipotesi del procuratore di Reggio Calabria - Il Fatto Quotidiano" author="Lucio Musolino" date="2020-07-03" url="https://www.ilfattoquotidiano.it/2020/07/03/fretta-di-graviano-per-lattentato-allolimpico-legata-alla-discesa-in-campo-di-berlusconi-lipotesi-del-procuratore-di-reggio-calabria/5856711/" hostname="ilfattoquotidiano.it" description="“Non è che la fretta di Graviano per portare a termine il fallito attentato all’Olimpico era legata al fatto che la settimana dopo sarebbe stata annunciata la discesa in campo di Berlusconi?”. Il procuratore aggiunto di Reggio Calabria Giuseppe Lombardo lo ha detto esplicitamente durante la requisitoria nel processo ’Ndrangheta stragista, iniziata la settimana scorsa …" categories="Mafie" tags="Giuseppe Graviano;Olimpico;Silvio Berlusconi" fingerprint="e7ad5fe5213bc87c">
  <main>
    <head rend="h1">“Fretta di Graviano per l’attentato all’Olimpico legata alla discesa in campo di Berlusconi?”: l’ipotesi del procuratore di Reggio Calabria</head>
    <graphic src="https://st.ilfattoquotidiano.it/wp-content/uploads/2020/05/30/graviano-1-1200x630.jpg"/>
    <p>“Non è che la fretta di <hi rend="#b">Graviano</hi> per portare a termine il <hi rend="#b">fallito attentato all’Olimpico</hi> era legata al fatto che la settimana dopo sarebbe stata annunciata la discesa in campo di <hi rend="#b">Berlusconi</hi>?”. Il procuratore aggiunto di Reggio Calabria <hi rend="#b">Giuseppe Lombardo</hi> lo ha detto esplicitamente durante la requisitoria nel processo <hi rend="#b">’Ndrangheta stragista</hi>, iniziata la settimana scorsa dopo che la <hi rend="#b">Corte d’Assise</hi> ha chiuso l’istruttoria dibattimentale. Nel corso del suo intervento, il pm ha più volte fatto riferimento al <hi rend="#b">legame</hi> che, dalle carte del processo, emerge tra la nascita di <hi rend="#b">Forza Italia</hi>, nel gennaio 1994, e la decisione del boss di <hi rend="#b">Brancaccio</hi> Giuseppe Graviano di dare “il colpo di grazia” con la tentata strage dell’Olimpico. “Abbiamo il Paese nelle mani. Bisogna dare il colpo di grazia”. Questa la frase che sarebbe stata detta da Graviano al pentito <hi rend="#b">Gaspare</hi><hi rend="#b">Spatuzza</hi>. Stando al verbale del collaboratore di giustizia, Giuseppe Graviano la pronunciò all’indomani dell’omicidio dei due carabinieri <hi rend="#b">Fava</hi> e <hi rend="#b">Garofalo</hi> per il quale oggi il boss di Brancaccio e l’esponente della cosca Piromalli, <hi rend="#b">Rocco Santo Filippone</hi>, sono imputati con l’accusa di essere i mandanti di quell’attentato, consumato il 18 gennaio 1994 e degli altri due agguati contro i <hi rend="#b">carabinieri</hi> avvenuti il primo dicembre 1993 e il primo febbraio 1994.</p>
    <p>Secondo l’impianto accusatorio della Dda di <hi rend="#b">Reggio Calabria</hi>, quegli attentati rientrano nella cosiddetta “<hi rend="#b">strategia stragista</hi>” nell’ambito della quale “il ruolo della ‘ndrangheta non è stato secondario ma è servito a far capire che<hi rend="#b"> Cosa nostra</hi> non era sola. Il collaboratore Gaspare Spatuzza non mente su nulla. Ha spazzato via falsità. Il percorso di <hi rend="#b">ricostruzione</hi> di quella stagione è stato minato da una serie di devianze che lo hanno trasformato in un <hi rend="#b">cammino</hi> estremamente accidentato e difficile”. Ritornando alla frase (“Abbiamo il Paese nelle mani. Bisogna dare il colpo di grazia”), Graviano l’ha detta a Spatuzza mentre i due si trovavano al <hi rend="#b">bar Doney</hi> dove gli ha rivelato, inoltre, che i <hi rend="#b">calabresi</hi> si erano “già mossi”. “Che senso ha il colpo di grazia se hai già il Paese nelle mani?” si è chiesto il pm. La <hi rend="#b">spiegazione</hi> l’ha fornita lo stesso Graviano quando, nei mesi scorsi, durante il suo <hi rend="#b">interrogatorio</hi> ha risposto alle domande del procuratore Lombardo. “È il <hi rend="#b">contributo dichiarativo</hi> che Graviano ha voluto dare in questo processo – aggiunge il pm – C’è un passaggio che noi, da italiani, non possiamo far finta di non aver sentito: ‘Mi chiesero di non fare cessare le <hi rend="#b">stragi</hi>’. Ecco qual è la spiegazione. Ecco che cosa Graviano ci è venuto a raccontare rispondendo a <hi rend="#b">determinate</hi><hi rend="#b">domande</hi> quando poteva non farlo. Ecco come si collega il ‘<hi rend="#b">colpo di grazia</hi>’”.</p>
    <p>Dopo l’omicidio dei due carabinieri Fava e Garofalo in <hi rend="#b">Calabria</hi>, la mossa di Graviano doveva essere la bomba dell’<hi rend="#b">Olimpico</hi>. Il progetto di attentato, però, in quelle ore ha subito <hi rend="#b">un’accelerazione</hi> che potrebbe essere collegata ad altri <hi rend="#b">ambienti</hi>: “Verosimilmente tra il 23 ed il 30 gennaio 1994 in <hi rend="#b">Italia</hi> doveva succedere qualcosa. Trovate voi cosa – ha affermato il procuratore Lombardo rivolgendosi ai giudici della Corte d’Assise – Rimaniamo tutti in <hi rend="#b">prudente</hi><hi rend="#b">attesa</hi> che anche su questo fronte si possano dare <hi rend="#b">risposte</hi>. Se tra il 23 e il 30 gennaio doveva succedere qualcosa, Graviano lo sapeva e per questo aveva fretta. La distanza tra il bar Doney e l’<hi rend="#b">hotel Majestic</hi> è di 120 metri. Come direbbe <hi rend="#b">Lucarelli</hi>: questa è un’altra storia. Ma non è un’altra storia”. Il riferimento è chiaro ed è alla nascita di <hi rend="#b">Forza Italia</hi>, avvenuta proprio in quei giorni a poche centinaia di metri dal bar Doney dove <hi rend="#b">Graviano</hi> ha dato ai suoi l’ordine di uccidere i 55 carabinieri con la strage dell’Olimpico. Incrociando la mole di elementi raccolti dalla <hi rend="#b">Procura</hi>, durante le indagini e in quasi tre anni di processo, il pm ha parlato di accordi tra Graviano e qualcuno che, evidentemente, ha avuto un ruolo nella strategia stragista. Pochi giorni dopo il fallito attentato, il 27 gennaio 1994 il boss di Brancaccio e suo fratello <hi rend="#b">Filippo</hi> furono arrestati dai carabinieri a <hi rend="#b">Milano</hi>. “Lo sappiamo benissimo che è arrabbiato per il suo <hi rend="#b">arresto</hi> – dice il procuratore aggiunto Lombardo in aula – Lui non se lo aspettava nella misura in cui lui aveva preso degli <hi rend="#b">accordi</hi>. La rabbia ci consente di comprendere che gli accordi non comprendevano la sua <hi rend="#b">cattura</hi>. Graviano ci dice che lui è stato <hi rend="#b">venduto</hi>. Alla cattura di Graviano si è arrivati attraverso una <hi rend="#b">fonte confidenziale</hi> utilizzata in maniera assolutamente <hi rend="#b">legittima</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>