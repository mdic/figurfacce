<doc sitename="Il Fatto Quotidiano" title="Ruby Ter, Berlusconi rinviato a giudizio a Roma per corruzione: &quot;Ha pagato Apicella per indurlo alla falsa testimonianza&quot; - Il Fatto Quotidiano" author="F Q" date="2018-05-16" url="https://www.ilfattoquotidiano.it/2018/05/16/ruby-ter-berlusconi-rinviato-giudizio-roma-per-corruzione-ha-pagato-apicella-per-indurlo-alla-falsa-testimonianza/4359671/" hostname="ilfattoquotidiano.it" description="Avrebbe pagato Mariano Apicella ma non in cambio di una serata musicale. Al contrario il cantante napoletano non avrebbe dovuto “cantare” davanti ai pm che indavano sul caso Ruby. Sarà processato un’altra volta per corruzione Silvio Berlusconi. Il leader di Forza Italia è stato rinviato a giudizio dal gup di Roma nell’ambito di uno dei filoni del …" categories="Giustizia" tags="Forza Italia;Ruby;Silvio Berlusconi" fingerprint="3fc8f260aa558529">
  <main>
    <head rend="h1">Ruby Ter, Berlusconi rinviato a giudizio a Roma per corruzione: “Ha pagato Apicella per indurlo alla falsa testimonianza”</head>
    <graphic src="https://st.ilfattoquotidiano.it/wp-content/uploads/2018/04/15/berlusconi-1350-1.jpg"/>
    <p>Avrebbe pagato <hi rend="#b">Mariano Apicella</hi> ma non in cambio di una serata musicale. Al contrario il cantante napoletano non avrebbe dovuto “<hi rend="#b">cantare</hi>” davanti ai pm che indavano sul caso Ruby. Sarà processato un’altra volta per corruzione <hi rend="#b">Silvio Berlusconi</hi>. Il leader di Forza Italia è stato rinviato a giudizio dal gup di <hi rend="#b">Roma</hi> nell’ambito di uno dei filoni del cosiddetto <hi rend="#b">Ruby ter. </hi>Insieme all’ex premier, è stato rinviato a giudizio anche <hi rend="#b">Apicella</hi>, accusato di <hi rend="#b">corruzione</hi> e falsa testimonianza. Il processo inizierà il prossimo 23 novembre davanti alla <hi rend="#b">II sezione penale</hi>.</p>
    <p>Proprio oggi nel processo torinese, la procura ha chiesto il rinvio a giudizio di <hi rend="#b">Berlusconi </hi>per aver corrotto <hi rend="#b">Roberto Bonasia</hi>, ex infermiera di Nichelino poi diventata modella e soubrette, coinvolta a sua volta nello scandalo delle <hi rend="#b">cene a luci rosse</hi> di Arcore: è accusata di calunnia, falsa testimonianza e corruzione in atti giudiziari.</p>
    <p>Nel filone romano, invece, i giudici dovranno decidere se davvero Berlusconi ha pagato <hi rend="#b">Apicella</hi> per indurlo a rendere <hi rend="#b">falsa testimonianza</hi> sempre sul caso delle “<hi rend="#b">olgettine</hi>“. In base all’impianto accusatorio la prima dazione di danaro sarebbe avvenuta a Roma. In totale il cantante napoletano, che avrebbe partecipato a feste organizzate ad <hi rend="#b">Arcore</hi>, avrebbe percepito illecitamente complessivamente <hi rend="#b">157 mila euro</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>