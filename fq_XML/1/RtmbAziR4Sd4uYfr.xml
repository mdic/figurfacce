<doc sitename="Il Fatto Quotidiano" title="Mes, Salvini e Meloni si chiamano fuori: &quot;Noi contro nel 2012&quot;. Ma ad approvarlo nel 2011 fu il governo con la Lega e Meloni ministra - Il Fatto Quotidiano" author="F Q" date="2020-04-11" url="https://www.ilfattoquotidiano.it/2020/04/11/mes-salvini-e-meloni-si-chiamano-fuori-noi-contro-nel-2012-ma-ad-approvarlo-nel-2011-fu-il-governo-con-la-lega-e-meloni-ministra/5767319/" hostname="ilfattoquotidiano.it" description="Adesso Matteo Salvini e Giorgia Meloni si chiamano fuori, ricordando che in Parlamento nel 2012 non appoggiarono il provvedimento. E attaccano il presidente del Consiglio Giuseppe Conte dopo la conferenza stampa in cui ha ricordato quali furono le loro posizioni sul Mes e li ha accusati di “mentire” agli italiani. Ma quali sono state le …" categories="Politica" tags="Fondo Salva Stati;Governo Berlusconi;Silvio Berlusconi" fingerprint="efe1fa346b853564">
  <main>
    <head rend="h1">Mes, Salvini e Meloni si chiamano fuori: “Noi contro nel 2012”. Ma ad approvarlo nel 2011 fu il governo con la Lega e Meloni ministra</head>
    <graphic src="https://st.ilfattoquotidiano.it/wp-content/uploads/2020/04/11/Berlusconi-Mes-Meloni-Berlusconi-1200x630.jpg"/>
    <p>Adesso <hi rend="#b">Matteo Salvini</hi> e <hi rend="#b">Giorgia Meloni</hi> si chiamano fuori, ricordando che in <hi rend="#b">Parlamento</hi> nel <hi rend="#b">2012</hi> non appoggiarono il provvedimento. E attaccano il presidente del Consiglio <hi rend="#b">Giuseppe Conte</hi> dopo la conferenza stampa in cui ha ricordato quali furono le loro posizioni sul <hi rend="#b">Mes</hi> e li ha accusati di <hi rend="#b">“mentire”</hi> agli italiani. Ma quali sono state le tappe del Meccanismo europeo di stabilità? L’ok dell’Aula arrivò otto anni fa sotto il <hi rend="#b">governo Monti</hi>: la Lega votò contro, Meloni era assente. Ma a preparare il <hi rend="#b">Fondo Salva-Stati</hi> – basta guardare le cronache dei quotidiani dell’epoca – fu il <hi rend="#b">governo Berlusconi</hi> nel <hi rend="#b">2011</hi>, con il via libera all’Eurogruppo e l’approvazione del <hi rend="#b">disegno di legge</hi> per la ratifica della decisione del <hi rend="#b">Consiglio europeo</hi> del <hi rend="#b">25 marzo</hi> che cambiava il <hi rend="#b">Trattato sul funzionamento unico dell’Ue</hi> e dava il là alla creazione del Fondo Salva-Stati. Un governo sostenuto dalla <hi rend="#b">Lega</hi>, di cui Salvini all’epoca era <hi rend="#b">europarlamentare</hi>, e di cui l’attuale leader di <hi rend="#b">Fratelli d’Italia</hi> faceva parte.</p>
    <p>Il <hi rend="#b">Consiglio dei ministri</hi> è il numero 189 del governo Berlusconi IV e si riunisce a Palazzo Chigi il <hi rend="#b">3 agosto 2011</hi>, tre mesi prima delle dimissioni e ad appena due giorni dalla lettera congiunta del presidente uscente della Bce <hi rend="#b">Jean Claude Trichet</hi> e di quello in pectore <hi rend="#b">Mario Draghi</hi> con la quale indicarono all’Italia una serie di <hi rend="#b">misure urgenti</hi> per superare la <hi rend="#b">crisi</hi>.</p>
    <p>Tra <hi rend="#b">codice antimafia</hi>, nomina di prefetti e altre deliberazioni, il Consiglio dei ministri approva, su proposta del ministro degli Esteri <hi rend="#b">Franco Frattini</hi>, il <hi rend="#b">disegno di legge</hi> per la <hi rend="#b">ratifica</hi> e l’<hi rend="#b">esecuzione</hi> della “decisione del <hi rend="#b">Consiglio europeo 2011/199/Ue</hi>, che modifica l’articolo 136 del Trattato sul funzionamento dell’Unione europea relativamente ad un <hi rend="#b">meccanismo di stabilità</hi> (ESM – European Stability Mechanism) nei Paesi la cui moneta è l’euro”, si legge nel <hi rend="#b">comunicato stampa</hi> diffuso quel giorno da Palazzo Chigi. È il <hi rend="#b">Mes</hi>, il <hi rend="#b">fondo Salva-Stati</hi> definito poi nel <hi rend="#b">febbraio 2012</hi> che oggi i partiti di minoranza, sostenitori e parte di quel governo, non vogliono. E imputano al <hi rend="#b">governo Conte</hi> di aver accettato come strumento europeo per affrontare l’emergenza sanitaria legata al <hi rend="#b">coronavirus</hi>.</p>
    <p>
      <ref target="https://st.ilfattoquotidiano.it/wp-content/uploads/2020/04/11/0387_Comunicato_Presidenza_Cdm_3_agosto_2011.pdf">Il comunicato del Consiglio dei ministri del 3 agosto 2011 (leggi qui)</ref>
    </p>
    <p>Lo ha ricordato anche Mario Monti in un editoriale sul <hi rend="#i">Corriere della Sera</hi>: “Il Mes rappresenta l’evoluzione del <hi rend="#b">Fondo europeo per la stabilità finanziaria</hi> (Fesf). Il Fesf prima e il Mes poi sono stati preparati e decisi a livello europeo nel <hi rend="#b">2010-2011</hi> con l’Italia rappresentata da Silvio Berlusconi nel Consiglio europeo e da Giulio Tremonti nell’<hi rend="#b">Ecofin</hi> ed Eurogruppo. Quel governo si reggeva sull’alleanza <hi rend="#b">Pdl-Lega</hi>. Giorgia Meloni ne faceva parte come ministro per il Pdl, Matteo Salvini era <hi rend="#b">europarlamentare</hi> della Lega”.</p>
    <p>L’<hi rend="#b">obiettivo</hi> – continuava il governo nella nota stampa diffusa nei giorni in cui lo spread galoppava – è “far sì che tutti gli <hi rend="#b">Stati dell’Eurozona</hi> possano istituire, se necessario, un <hi rend="#b">meccanismo</hi> che renderà possibile affrontare <hi rend="#b">situazioni di rischio</hi> per la <hi rend="#b">stabilità finanziaria</hi> dell’intera area dell’euro”. La decisione del Consiglio dei ministri di dire sì alla decisione del Consiglio europeo è l’<hi rend="#b">architrave</hi> della definizione del Fondo Salva-Stati che sarà poi perfezionata dal governo di <hi rend="#b">Mario Monti</hi>, subentrato nel <hi rend="#b">novembre 2011</hi> al governo Berlusconi.</p>
    <p>Di quel governo era ministro della Gioventù <hi rend="#b">Giorgia Meloni </hi>che ora parla di <hi rend="#b">“alto tradimento”</hi>, al tavolo sedeva da poco <hi rend="#b">Anna Maria Bernini</hi> alle Politiche Europee, <hi rend="#b">Umberto Bossi</hi> aveva le deleghe per le Riforme, <hi rend="#b">Roberto Maroni</hi> guidava l’Interno, <hi rend="#b">Giulio Tremonti</hi> era il titolare dell’Economia e <hi rend="#b">Maria Stella Gelmini</hi> era la ministra dell’Istruzione.</p>
    <p>Le <hi rend="#b">contrattazioni</hi> andavano avanti da tempo. Basta sfogliare i quotidiani di nove anni fa. Il giorno dopo l’Eurogruppo che approvò la modifica del Trattato per creare il Salva-Stati, era il <hi rend="#b">22 marzo</hi> 2011, <hi rend="#i"> La Stampa</hi> titolava: “I ministri economici hanno chiuso ieri l’intesa”. Non appariva molto preoccupato </p>
    <p>
      <hi rend="#i">: “Fondo salva Stati a 700 miliardi”, si leggeva a</hi>
    </p>
    <hi rend="#b">Il Giornale</hi>
    <p><hi rend="#b">pagina 22</hi>. Mentre il</p>
    <p>
      <hi rend="#i">precisava: “Il ministro dell’Economia, Giulio Tremonti, ha lasciato la riunione a Bruxelles senza rilasciare dichiarazioni nemmeno sulle</hi>
    </p>
    <hi rend="#b">Corriere della Sera</hi>
    <p><hi rend="#b">conseguenze di finanza pubblica</hi>italiana di questi impegni di salvataggio”. Tre giorni dopo arrivò la decisione del Consiglio europeo presieduto dall’olandese</p>
    <p><hi rend="#b">Herman Van Rompuy</hi>. Quindi ad agosto 2011 il voto in Consiglio dei ministri. Il Mes – rifinito nel</p>
    <p><hi rend="#b">febbraio 2012</hi>– approdò in</p>
    <p><hi rend="#b">Parlamento</hi>quando ormai c’era Mario Monti.</p>
    <p>Come andò in Aula, il <hi rend="#b">19 luglio 2012</hi>, nel giorno del via libera definitivo al trattato lo raccontano verbali e resoconti: 325 sì, 53 no e 36 astenuti. La Lega – ormai all’opposizione – disse no. Il Pdl appoggiò il provvedimento, con alcune eccezioni come quella di <hi rend="#b">Guido Crosetto</hi>. Giorgia Meloni? Era <hi rend="#b">assente</hi> e non partecipò al voto. “Un Paese che vuole <hi rend="#b">autodistruggersi</hi> quello in cui mentre la gente muore, è <hi rend="#b">psicodramma</hi> su fatti che dovrebbero essere (e sono) giuridicamente certi e noti, come le <hi rend="#b">date</hi> e le <hi rend="#b">responsabilità</hi> sulla decisione della <hi rend="#b">nascita</hi> del Mes. Poi ci lamentiamo se fuori non ci prendono sul serio”, commenta l’ex premier <hi rend="#b">Enrico Letta</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>