<doc sitename="Il Fatto Quotidiano" title="Lo stadio del Monza non sarà intitolato a Silvio Berlusconi. Galliani protesta: &quot;È pazzesco, valuteremo con Fininvest come rispondere&quot; - Il Fatto Quotidiano" author="F Q" date="2025-01-10" url="https://www.ilfattoquotidiano.it/2025/01/10/stadio-monza-non-intitolato-silvio-berlusconi-galliani-protesta-pazzesco-fininvest-come-rispondere/7832995/" hostname="ilfattoquotidiano.it" description="La mozione non ha avuto il via libera del Consiglio comunale. Cosa è successo" categories="Calcio" tags="Adriano Galliani;Monza;Silvio Berlusconi" fingerprint="2f8a962fd34ff733">
  <main>
    <head rend="h1">Lo stadio del Monza non sarà intitolato a Silvio Berlusconi. Galliani protesta: “È pazzesco, valuteremo con Fininvest come rispondere”</head>
    <graphic src="https://st.ilfattoquotidiano.it/wp-content/uploads/2020/09/24/Berlusconi-Galliani-Monza-690x362.jpg"/>
    <p>Lo <hi rend="#b">stadio Brianteo</hi> di <hi rend="#b">Monza</hi> non sarà intitolato a <hi rend="#b">Silvio</hi><hi rend="#b">Berlusconi</hi>. O almeno non nel prossimo futuro. Dopo una lunga e tesa seduta in <hi rend="#b">Consiglio</hi><hi rend="#b">comunale</hi>, il centrodestra ha infatti ritirata la sua <hi rend="#b">mozione</hi>, dopo aver capito che sarebbe stata <hi rend="#b">bocciata</hi> dalla maggioranza di centrosinistra, che guida la città con il sindaco <hi rend="#b">Paolo</hi><hi rend="#b">Pilotto</hi>. L’impianto, oggi chiamato per ragioni di sponsor <hi rend="#b">U-Power Stadium</hi>, non sarà quindi intitolato all’ex premier e leader di Forza Italia. Contro questa decisione protesta ovviamente <hi rend="#b">Adriano</hi><hi rend="#b">Galliani</hi>, amministratore delegato del Monza e fido collaboratore di Berlusconi: “È una cosa pazzesca, meglio non pensarci se no mi si rovescia l’umore”, ha commentato a margine dell’assemblea di Lega Serie A. Per poi aggiungere: “È un <hi rend="#b">argomento delicato</hi>, che preferisco non affrontare. Ora valuteremo come <hi rend="#b">Fininvest</hi> come rispondere”.</p>
    <p>La proposta era stata presentata dalla consigliera <hi rend="#b">Martina Sassoli</hi> quasi due anni fa, il<hi rend="#b"> 12 giugno 2023</hi>, <ref target="https://www.ilfattoquotidiano.it/2023/06/12/silvio-berlusconi-e-morto-primo-dei-populisti-recordman-di-inchieste-dalla-corruzione-alla-mafia-mago-della-comunicazione-un-primo-molto-parziale-ritratto-dellimprenditore-che-si-invento-poli/5920849/">ovvero il giorno della morte di Berlusconi</ref>. Dopo lunghi tira e molla, la questione è arrivata in Consiglio comunale nella seduta di giovedì 9 gennaio. La mozione era appoggiata anche dall’ex ultras <hi rend="#b">Andrea Arbizzoni</hi>, di Fratelli d’Italia, ma ha ricevuto l’opposizione del <hi rend="#b">centrosinistra</hi>. “Ritiro la mozione prima che si sfregi ulteriormente la memoria di Berlusconi”, ha alla fine dichiarato Sassoli, con il centrodestra che è uscito dall’Aula per protesta. <ref target="https://www.ilfattoquotidiano.it/2024/07/11/ufficiale-da-oggi-malpensa-diventa-aeroporto-berlusconi/7620125/">A Berlusconi resta intitolato l’aeroporto di Malpensa</ref>, ma per lo stadio del Monza – al momento ultimo in classifica in Serie A – la vicenda per il momento si è chiusa con un nulla di fatto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>