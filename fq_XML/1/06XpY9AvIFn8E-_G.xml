<doc sitename="Il Fatto Quotidiano" title="Salvini-Berlusconi, incontro a pranzo a Milano. Forza Italia: &quot;Fronte comune per una efficace opposizione al nuovo governo&quot; - Il Fatto Quotidiano" author="F Q" date="2019-09-13" url="https://www.ilfattoquotidiano.it/2019/09/13/salvini-berlusconi-incontro-a-pranzo-a-milano-forza-italia-fronte-comune-per-una-efficace-opposizione-al-nuovo-governo/5451153/" hostname="ilfattoquotidiano.it" description="“Fronte comune per una efficace opposizione al nuovo governo”: la stringata nota di Forza Italia inviata alle agenzie nel primo pomeriggio ha riassunto il succo del faccia a faccia tra il leader della Lega Matteo Salvini e il presidente azzurro Silvio Berlusconi, che si sono incontrati a Milano per stabilire una ripartenza insieme dopo la …" categories="Politica" tags="Forza Italia;Lega;Matteo Salvini;Milano;Silvio Berlusconi" fingerprint="bda5127c392cc12c">
  <main>
    <head rend="h1">Salvini-Berlusconi, incontro a pranzo a Milano. Forza Italia: “Fronte comune per una efficace opposizione al nuovo governo”</head>
    <graphic src="https://st.ilfattoquotidiano.it/wp-content/uploads/2019/09/13/salvini-berlusconi-1200-690x362.jpg"/>
    <p>“Fronte comune per una <hi rend="#b">efficace opposizione</hi> al nuovo governo”: la stringata nota di <hi rend="#b">Forza Italia</hi> inviata alle agenzie nel primo pomeriggio ha riassunto il succo del faccia a faccia tra il leader della Lega<hi rend="#b"> Matteo Salvini</hi> e il presidente azzurro<hi rend="#b"> Silvio Berlusconi</hi>, che si sono incontrati a Milano per stabilire una ripartenza insieme dopo la fine del <hi rend="#b">governo</hi><hi rend="#b">gialloverde</hi> e la nascita dell’alleanza tra M5s e Pd. Il vertice si è tenuto nella residenza del <hi rend="#b">Cavaliere</hi> nel centro della città e la riunione era stata preannunciata dall’<hi rend="#b">ex ministro dell’Interno</hi> lunedì nel corso della manifestazione in piazza contro il governo nel giorno della prima fiducia alla <hi rend="#b">Camera</hi> per il governo Conte 2. Tra i temi dell’incontro, il tavolo di <hi rend="#b">coordinamento</hi> delle opposizioni e le elezioni regionali, con il centrodestra che in <hi rend="#b">Umbria</hi> (dove si vota il 27 ottobre) si presenterà unito nel sostenere <hi rend="#b">Donatella</hi><hi rend="#b">Tesei</hi>, senatrice del Carroccio. Stesso identico schema sarà seguito anche in Emilia Romagna, dove la candidata governatrice sarà la leghista <hi rend="#b">Bergonzoni</hi>. “È andato tutto bene, benissimo. Siamo in piena sintonia. Abbiamo parlato un po’ di tutto e dell’opposizione” ha detto l’<hi rend="#b">ex premier</hi> al termine dell’incontro. “<hi rend="#b">Battaglia</hi> comune per il maggioritario, per evitare inciuci a vita” hanno invece fatto sapere fonti del Carroccio, che poi hanno convocato per il 19 ottobre a Roma “una <hi rend="#b">manifestazione</hi> di popolo per l’opposizione comune a un <hi rend="#b">governo</hi><hi rend="#b">abusivo</hi>“.</p>
    <p>Come annunciato da <hi rend="#b">Giorgia Meloni</hi> e Matteo Salvini, del resto, nel nuovo centrodestra la parola d’ordine è allargare la vecchia alleanza a tre, in una nuova coalizione degli italiani. La nota di Forza Italia sembra andare proprio in questo senso. L’incontro tra i leader di <hi rend="#b">Fi</hi> e <hi rend="#b">Lega</hi>, inoltre, è stato anticipato da un nuovo faccia a faccia tra l’ex vicepremier e Giorgia Meloni, con l’<hi rend="#b">obiettivo</hi> di mettere in agenda i prossimi steps per il rinnovamento del centrodestra, cercando dei punti di incontro proprio con Forza Italia, che finora ha scelto un profilo esclusivamente parlamentare di <hi rend="#b">opposizione</hi> al governo Conte.</p>
    <p>Nel frattempo, però, secondo le <hi rend="#b">agenzie di stampa</hi> la coppia Meloni-Salvini è in pressing per dire no alla nuova legge elettorale proporzionale. In tal senso, sia la Lega che Fratelli d’Italia vogliono evitare che Silvio Berlusconi possa essere una sponda per le manovre del <hi rend="#b">Conte</hi><hi rend="#b">bis</hi> contro i sovranisti. In cambio di intese su una opposizione comune – e di sostanza – al governo giallorosso, i <hi rend="#b">sovranisti</hi> daranno garanzie al fondatore di Forza Italia, stoppando la campagna acquisti di Lega e Fdi verso i sovranisti azzurri, ancora dentro il <hi rend="#b">partito</hi> di Berlusconi. Giorgia Meloni, intanto, ha fatto arrivare a Berlusconi il messaggio di <hi rend="#b">allarme</hi> sui rischi di una nuova legge elettorale. La leader della destra – e Salvini è d’accordo con lei su questo punto – teme infatti colpi di coda del<hi rend="#b"> nuovo asse M5S-Pd</hi> sul tema della riforma del sistema di voto. Perché un via libera M5s-Pd a un nuovo <hi rend="#b">proporzionale</hi> puro o quasi, finirebbe per rimescolare le carte in modo incontrollabile: quella che, secondo tutti i sondaggi sarebbe, in caso di voto, la maggioranza in Parlamento (Lega e Fdi), con un nuovo <hi rend="#b">sistema</hi><hi rend="#b">elettorale</hi>, in stile prima Repubblica, potrebbe non essere più una maggioranza autosufficiente. Un <hi rend="#b">ragionamento</hi> che ha determinato l’accelerazione nel dialogo del centrodestra classico, con Meloni e Salvini pronti perciò a trattare a <hi rend="#b">oltranza</hi> con Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>