<doc sitename="Il Fatto Quotidiano" title="Il caso Juan Jesus-Acerbi è l'Italia medievale: la diversità non può essere intesa come principio di discriminazione | il commento - Il Fatto Quotidiano" author="Stefano Boldrini" date="2024-03-19" url="https://www.ilfattoquotidiano.it/2024/03/19/il-caso-juan-jesus-acerbi-e-litalia-medievale-la-diversita-non-puo-essere-intesa-come-principio-di-discriminazione-il-commento/7484789/" hostname="ilfattoquotidiano.it" description="Il caso Juan Jesus-Acerbi è l'Italia medievale" categories="Calcio" tags="Lega;Silvio Berlusconi" fingerprint="a9a45722e5ae0325">
  <main>
    <head rend="h1">Il caso Juan Jesus-Acerbi è l’Italia medievale: la diversità non può essere intesa come principio di discriminazione | il commento</head>
    <graphic src="https://st.ilfattoquotidiano.it/wp-content/uploads/2024/03/19/acerbi-juan-jesus-razzismo-690x362.jpg"/>
    <p>C’è qualcosa che colpisce profondamente nella vicenda <hi rend="#b">Jesus-Acerbi</hi> e va oltre l’uso della parola “<hi rend="#b">negro</hi>”. È il concetto, chiave, della <hi rend="#b">diversità</hi> intesa come <hi rend="#b">principio di discriminazione</hi>. Nel messaggio di lunedì sera su <hi rend="#b">Instagram</hi>, il difensore del Napoli ha scritto: “Acerbi mi ha detto vai via nero, sei solo un negro”. Ci sono indagini aperte sulla questione, il <hi rend="#b">Giudice sportivo</hi> ha richiesto un supplemento d’indagine e l’audizione dei giocatori, la<hi rend="#b"> Procura Federale</hi> dovrà andare a fondo sulla vicenda, anticipare conclusioni è sicuramente prematuro, ma c’è un dato di fatto sul quale non si può discutere: siamo di fronte a un <hi rend="#b">episodio</hi> che impone un’accurata e onesta riflessione. La parola “negro”, derivato dall’inglese “<hi rend="#b">nigger</hi>”, circola ancora abbondantemente in un certo linguaggio comune. Talvolta ne fanno uso anche persone insospettabili, che in condizioni “normali” non si sognerebbero mai di adoperarla, ma che in una situazione “<hi rend="#b">alterata</hi>” la estraggono dagli anfratti del cervello. Fino agli <hi rend="#b">Novanta</hi> era quasi normale l’utilizzo del termine. La percezione di termini e di persone cambia quando l’Italia inizia a fare i conti con l’immigrazione di massa e una parte del paese, soprattutto a <hi rend="#b">Nord</hi>, reagisce in modo incontrollato. Inutile dire che sarebbe servita, da sinistra a destra, una cultura di governo ben diversa sul tema dell’accoglienza e della gestione di un <hi rend="#b">rinnovamento</hi> inevitabile della nostra società. Inutile anche ricordare che in quel preciso periodo storico si affacciarono sulla scena politica forze come la <hi rend="#b">Lega</hi> e il <hi rend="#b">berlusconismo</hi> che sdoganò il fascismo in modo sgangherato, senza fare pubblica ammenda di <hi rend="#b">peccati</hi><hi rend="#b">gravissimi</hi>, come quello, per esempio, delle leggi razziali del 1938.</p>
    <p>Mentre in alcune nazioni europee, <hi rend="#b">Gran Bretagna</hi> in testa, il contrasto al razzismo dalla fine degli anni <hi rend="#b">Ottanta</hi> a oggi è diventato un impegno serio e rigoroso, l’Italia non è riuscita a percorrere la stessa strada. Ci sono settori della vita civile che hanno mantenuto la barra dritta, ma il sistema paese è stato <hi rend="#b">ondivago</hi>: un passo avanti e uno indietro. L’Italia, che non ha saputo fare i conti con le leggi razziali e con il fascismo, è oggi un’Italia che fatica ad accettare, soprattutto negli <hi rend="#b">strati sociali più bassi</hi>, la diversità. Ecco allora il senso che indigna maggiormente nelle parole di Acerbi: tu sei solo un nero/negro. E’ il “solo” che dovrebbe scuotere le <hi rend="#b">nostre coscienze</hi>, perché dietro quel “solo” si nasconde un mondo. Sei “solo” un nero/negro, inteso come essere un altro diverso da chi, con <hi rend="#b">protervia</hi>, mette le distanze tra il suo essere e quello dell’interlocutore.</p>
    <p>Il razzismo è una brutta bestia e ha radici profonde. Appena 70 anni fa, la <hi rend="#b">segregazione</hi> era prassi negli Stati Uniti. Il 22 giugno 1954 <hi rend="#b">Sarah Flemming</hi>, una cittadina afroamericana di 21 anni, salì sull’autobus e si sedette sull’unico posto libero, nella <hi rend="#b">zona riservata</hi> ai bianchi: l’autista fermò il mezzo, ordinò a Sarah di scendere e le diede un <hi rend="#b">pugno allo stomaco</hi>. Nel settembre 1957, a <hi rend="#b">Little</hi><hi rend="#b">Rock</hi>, in Arkansas, una folla di cittadini cercò di impedire a nove bambini neri di entrare nella scuola pubblica: il presidente <hi rend="#b">Eisenhower</hi> inviò mille paracadutisti per risolvere la faccenda. Gli Usa stanno facendo ancora i conti con la bestia: la morte di <hi rend="#b">George</hi><hi rend="#b">Floyd</hi> nel maggio 2020, il nero ucciso dopo l’intervento di quattro agenti, dimostra che il <hi rend="#b">razzismo</hi> è ancora vivo e vegeto da quelle parti. Nel <hi rend="#b">Regno</hi><hi rend="#b">Unito</hi>, la reazione fu immediata dopo l’omicidio di Floyd. I <hi rend="#b">calciatori</hi>, supportati da Premier e federazione, adottarono il <hi rend="#b">taking</hi><hi rend="#b">knee</hi>, l’inginocchiamento prima delle gare, un gesto di profondo valore simbolico che segnò la stagione 2020-2021. Da noi, in Italia, si discusse “se” e “come” aderire alla <hi rend="#b">protesta</hi> in occasione degli europei. Si fecero mille distinguo sulla <hi rend="#b">posizione</hi> da adottare da parte della nazionale. I giocatori erano divisi. <hi rend="#b">Francesco Acerbi</hi> faceva parte di quella squadra. Il dibattito di allora dovrebbe averlo coinvolto e riguardato. L’episodio che lo ha avuto protagonista con Jesus dimostra che evidentemente, anche in quella circostanza, si perse una magnifica occasione per produrre uno <hi rend="#b">scatto</hi><hi rend="#b">culturale</hi>. Siamo ancora alla casella di partenza. “Sei solo un nero/negro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>