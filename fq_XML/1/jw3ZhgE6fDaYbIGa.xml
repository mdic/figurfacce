<doc sitename="Il Fatto Quotidiano" title="&quot;Non è grazie a Berlusconi che la destra è cresciuta&quot;: Fdi riscrive la storia. Fi: &quot;Senza di lui, Meloni non sarebbe al governo&quot; - Il Fatto Quotidiano" author="F Q" date="2025-01-30" url="https://www.ilfattoquotidiano.it/2025/01/30/donzelli-contro-berlusconi-fdi-riscrive-storia-destra-bipolarismo-forza-italia-meloni-governo/7857812/" hostname="ilfattoquotidiano.it" description="Giovanni Donzelli, coordinatore nazionale di Fdi e braccio destro di Meloni, ricorda la svolta di Fiuggi e dice: &quot;Il Cavaliere ci ha messo il cappello ma gli italiani nel 1993 si stavano già dividendo tra destra e sinistra&quot;" categories="Politica" tags="Fratelli dItalia;Silvio Berlusconi" fingerprint="adaae6ee8b880b2d">
  <main>
    <head rend="h1">“Non è grazie a Berlusconi che la destra è cresciuta”: Fdi riscrive la storia. Fi: “Senza di lui, Meloni non sarebbe al governo”</head>
    <graphic src="https://st.ilfattoquotidiano.it/wp-content/uploads/2025/01/30/fini-donzelli-1200-690x362.jpg"/>
    <p>“<hi rend="#b">Non è grazie a Berlusconi</hi> che la destra è cresciuta”. Anzi: “La nascita di <hi rend="#b">Forza Italia</hi> è stata un freno all’affermazione della destra”. A ricostruire così la svolta del <hi rend="#b">bipolarismo</hi> dopo il collasso della <hi rend="#b">Prima Repubblica</hi> è <hi rend="#b">Giovanni Donzelli</hi>, deputato di Fratelli d’Italia e coordinatore e responsabile dell’organizzazione del partito della presidente del Consiglio <hi rend="#b">Giorgia Meloni</hi>. Donzelli ne ha parlato a un convegno che ricordava al Senato i trent’anni dalla fondazione di Alleanza Nazionale, alla presenza tra gli altri di <hi rend="#b">Gianfranco Fini</hi> e <hi rend="#b">Ignazio La Russa</hi>.</p>
    <p>Parole che non sono piaciute di certo ai forzisti che, in serata, hanno diffuso una nota: “Troviamo ingenerose e non veritiere le parole dell’onorevole Donzelli a proposito del ruolo svolto da Silvio Berlusconi nella costruzione del centrodestra, che dal 1994 svolge un ruolo da protagonista in Italia”, si legge. “Berlusconi è colui che ha portato nell’arco costituzionale la destra post-missina. <hi rend="#b">Senza di lui oggi non esisterebbe un centrodestra al governo guidato da Giorgia Meloni</hi>“.</p>
    <p>Donzelli, il parlamentare Fdi fedelissimo della premier – 49 anni – era da poco iscritto al Msi quando <hi rend="#b">Gianfranco Fini</hi> portò alla cosiddetta “<hi rend="#b">svolta di Fiuggi</hi>“, cioè il passaggio del Movimento Sociale ad An con l’abbandono dei riferimenti ideologici al fascismo. “Non voglio essere frainteso – dice Donzelli – ci manca Berlusconi, il suo sole in tasca, la sua genialità, il suo essere empatico, ma il fatto che Berlusconi abbia sdoganato e fatto un favore alla destra è un falso storico. La svolta per la destra ci fu con la <hi rend="#b">legge per le amministrative del 1993</hi>. E’ con questa riforma che nacque il <hi rend="#b">bipolarismo</hi>. Berlusconi ci mise il cappello sopra ma il fenomeno era partito. Gli italiani si stavano dividendo tra destra e sinistra. Non è grazie a Berlusconi che la destra è cresciuta”. Una tesi ostentatamente contraria ad anni di ricostruzioni e studi politologici che attribuisce alla novità della discesa in campo di Berlusconi <hi rend="#b">“l’invenzione” del bipolarismo</hi>, centrodestra e centrosinistra contrapposti. E sempre a Berlusconi è stato spesso accreditato l’atto politico di aver “sdoganato” l’approdo dei postfascisti nei ruoli di governo. Quello che è cambiato, probabilmente, è che ora il partito erede di An, salito al potere fino alla guida di Palazzo Chigi, ha la forza per dire che quelle analisi erano errate.</p>
    <p>Cosa è cambiato rispetto alla svolta di Fiuggi e perché oggi la destra ce l’ha fatta?, si chiede Donzelli. “La sera in cui <hi rend="#b">Giorgia Meloni</hi> ha vinto le elezioni ha ringraziato i tanti che avevano consentito a noi di essere qui. Anche quelli che non c’erano più. La notte, quando poi ci siamo messi a chiacchierare, Giorgia mi ha detto che non pensava solo ai nomi più noti, ma alle <hi rend="#b">migliaia di militanti</hi> che per anni hanno sacrificato vita, famiglia, amici sognando di arrivare al governo. Se siamo qui oggi non è perché siamo dei geni, ma perché generazioni prima di noi sono andate avanti fino a questo momento”. Quanto alla svolta di Fiuggi “non era per farsi dire ‘bravi!’ dalla sinistra – precisa Donzelli -, ma perché credevamo in quel percorso”. Il deputato spiega poi che <hi rend="#b">Ignazio La Russa</hi> – oggi presidente del Senato – propose di mettere la scritta “centrodestra nazionale” sotto quella di Fratelli d’Italia perché l’idea “era quella <hi rend="#b">di allargare” e non di chiudere</hi>. “Non accettiamo lezioni di democrazia dal Pd – incalza Donzelli – perché un uomo di sinistra non è mai arrivato al governo attraverso le elezioni, ma solo attraverso accordi di palazzo”. Il riferimento è probabilmente a chi è appartenuto alla tradizione comunista, visto che in almeno due occasioni<hi rend="#b"> Romano Prodi</hi> diventò presidente del Consiglio dopo aver vinto le elezioni politiche: i suoi governi poi finirono prima del tempo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>