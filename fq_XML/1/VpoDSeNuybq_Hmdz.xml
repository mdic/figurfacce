<doc sitename="Il Fatto Quotidiano" title="Veronica Lario, l'ex moglie di Berlusconi per la prima volta in tv: &quot;Trattata da velina ingrata&quot; - Il Fatto Quotidiano" author="F Q" date="2024-02-29" url="https://www.ilfattoquotidiano.it/2024/02/29/veronica-lario-ex-moglie-berlusconi-prima-volta-in-tv-trattata-da-velina-ingrata/7463889/" hostname="ilfattoquotidiano.it" description="&quot;Un salto di dieci anni in cui mi sono sentita un po' vessata&quot;" categories="Politica" tags="Silvio Berlusconi;Sky tg24;Veronica Lario" fingerprint="7fb7cf3ff9043c01">
  <main>
    <head rend="h1">Veronica Lario, l’ex moglie di Berlusconi per la prima volta in tv: “Trattata da velina ingrata”</head>
    <graphic src="https://st.ilfattoquotidiano.it/wp-content/uploads/2024/02/29/Veronica_Lario-690x362.jpg"/>
    <p>Non aveva mai parlato dal <hi rend="#b">2009</hi> e non era mai andato in <hi rend="#b">televisione</hi>, nonostante sia stata la moglie di colui che ha inventato quella commerciale in Italia. Adesso, per la prima volta, <hi rend="#b">Veronica Lario</hi> racconta se stessa davanti a una telecamera. Zero riferimenti alla <hi rend="#b">politica</hi>, alle famose <hi rend="#b">“pubbliche scuse”</hi> chieste in prima pagina su <hi rend="#i">Repubblica</hi> per tutelare “la mia dignità di donna”, poco sui momenti assai <hi rend="#b">turbolenti</hi> del caso delle <hi rend="#b">“cene eleganti”</hi> ad <hi rend="#b">Arcore</hi>. Molto sugli ultimi anni, ciò che è stato di lei dopo il divorzio da <hi rend="#b">Silvio Berlusconi</hi>. “Sono passata dall’essere <hi rend="#b">‘una velina ingrata’</hi>, al tribunale di Milano che mi ha negato ogni diritto. Un salto di 10 anni in cui mi sono sentita un po’ vessata”, ha raccontato a <hi rend="#b"> Sky Tg24</hi>, ospite di </p>
    <p><hi rend="#i">A cena da Maria Latella</hi>. “Cosa facevo? Subivo ed è difficile combattere contro il</p>
    <p><hi rend="#b">potere</hi>e la</p>
    <p><hi rend="#b">stampa</hi>soprattutto quando la stampa è piegata al potere. Io l’unica cosa che potevo fare era qualche passo indietro e quelli ho imparato a farli, forse dall’equitazione”, ha continuato Lario.</p>
    <p>Non si considera una donna non ricattabile perché, spiega, “non ne ho motivo”. Tradotto: “Io non porto con me <hi rend="#b">nessun segreto</hi>, non ho segreti dell’impresa di Berlusconi o della sua vita a parte e quindi posso dire quello che penso indipendentemente dal mio passato che non ha segreti”. Lario è tornata sul periodo della <hi rend="#b">separazione</hi> e ciò che è accaduto alla sua situazione economica, dopo che il <hi rend="#b">tribunale di Milano</hi> stabilì che non aveva diritto a<hi rend="#b"> 1,4 milioni di euro</hi> al mese dall’ex marito. La disputa si chiuse con un accordo per il quale Berlusconi non chiese indietro i <hi rend="#b">46 milioni</hi> già versati e lei ha rinunciato ai 18 che pretendeva: “In realtà c’è stata una sentenza che <hi rend="#b">mi ha negato qualsiasi diritto</hi> che ho rispettato e oggi sono una persona normale, un’imprenditrice”.</p>
    <p>Quel momento, ha detto ancora, “è stato molto complesso” e “mi sono chiesta se fosse stato possibile ricominciare perché pensavo che per me non ci fosse più nulla”. Lario spiega di aver “pensato <hi rend="#b">‘forse ha vinto il potere’</hi>, ma alla fine mi sono detta non è impossibile e ci ho provato”. Ora è un’imprenditrice di start up: la sua impresa si occupa di<hi rend="#b"> intelligenza artificiale</hi>. “Questo periodo – ha detto ancora parlando del post separazione da Berlusconi – è stato tutto un’altalena: da un lato la speranza di ricongiungermi in modo equilibrato con la mia <hi rend="#b">famiglia</hi>, in altri momenti la speranza la perdevo. Sono stata molto vicina ai miei <hi rend="#b">figli</hi> e loro a me”.</p>
    <p>In ogni caso, ha specificato, “ho avuto la mia famiglia” ma, dovendo indicare un <hi rend="#b">momento difficile</hi>, ha sottolineato: “Se proprio ne devo dire uno meno edificante, io non ho partecipato alle <hi rend="#b">lauree</hi> dei figli perché due eravamo troppi. Ed allora ho fatto un passo indietro”. Un solo riferimento al matrimonio, legato al suo ruolo di <hi rend="#b">‘first lady’</hi> accanto all’allora presidente del Consiglio: “I personaggi che sono passati nei <hi rend="#b">salotti</hi> di Berlusconi sono stati sempre di grande livello e in qualche modo ne ho sempre subito il <hi rend="#b">fascino</hi>, ma non ho mai pensato di trovarmi un mio spazio all’interno di quelle dinamiche. Io ero lì perché rispettavo un ruolo, cercavo di farlo al meglio e per me significava fare un passo indietro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>