<doc sitename="Il Fatto Quotidiano" title="L'Aquila, &quot;88enne muore e lascia 3 milioni di euro in eredità a Berlusconi&quot;. Ma è una fake news - Il Fatto Quotidiano" author="F Q" date="2018-05-20" url="https://www.ilfattoquotidiano.it/2018/05/20/laquila-88enne-muore-e-lascia-3-milioni-di-euro-eredita-berlusconi-ma-e-una-fake-news/4368947/" hostname="ilfattoquotidiano.it" description="“Anna C., 88enne originaria de L’Aquila morta 20 giorni fa, ha donato tre milioni di euro – tra denaro (due conti correnti), beni immobili e la pensione – a Silvio Berlusconi“. La notizia era stata pubblicata su vari quotidiani e siti, ma dopo un paio di giorni in cui circolava senza alcuna smentita – e anche …" categories="Cronaca" tags="L’Aquila;Silvio Berlusconi" fingerprint="6b0e22bb18cb5e05">
  <main>
    <head rend="h1">L’Aquila, “88enne muore e lascia 3 milioni di euro in eredità a Berlusconi”. Ma è una fake news</head>
    <graphic src="https://st.ilfattoquotidiano.it/wp-content/uploads/2018/05/20/berlusconi-ride-675.jpg"/>
    <p>“<hi rend="#b">Anna C.</hi>, 88enne originaria de <hi rend="#b">L’Aquila</hi> morta 20 giorni fa, ha donato tre milioni di euro – tra denaro (due conti correnti), <hi rend="#b">beni immobili</hi> e la pensione – a <hi rend="#b">Silvio Berlusconi</hi>“. La notizia era stata pubblicata su vari quotidiani e siti, ma dopo un paio di giorni in cui circolava senza alcuna smentita – e anche <hi rend="#i">ilfattoquotidiano.it</hi> oggi l’aveva riportata – si è rivelata essere una bufala. Il <hi rend="#i">Corriere della Sera</hi> riporta che è stata diffusa dalla F.I.R., fondazione italiana risparmiatori, che il giornale definisce “la fabbrica italiana delle fake news”. Si presenta come “un’associazione di <hi rend="#b">consumatori</hi> e utenti, liberamente costituita, autonoma, senza fini di lucro e a base democratica e partecipativa” ma nella sezione contatti del sito non riporta “né un numero fisso né nomi propri, solo un cellulare anonimo”. In più, aggiunge il <hi rend="#i">Corriere</hi>, “la Fir non è nel registro delle fondazioni lombarde, non ha <hi rend="#b">codice fiscale</hi> né partita Iva; lo stesso sito web è stato registrato appena quattro mesi fa, nella <hi rend="#b">Repubblica Ceca</hi>. In compenso viene indicata la sede, davvero prestigiosa: via Tortona 37 a <hi rend="#b">Milano</hi>, nel cuore del distretto della moda e del design”.</p>
    <p><hi rend="#b">La bufala</hi> – La notizia è stata costruita attraverso la dichiarazione di tale <hi rend="#b">Andrea Ferrari</hi>, sedicente avvocato della fantomatica signora <hi rend="#b">Anna C</hi>. ex dipendente della <hi rend="#b">Segreteria Generale</hi> della <hi rend="#b">Presidenza del Consiglio dei Ministri</hi> e nella sua vita aveva accumulato tre milioni di euro tra denaro (due conti correnti), <hi rend="#b">beni immobili</hi> e la pensione. È morta 20 giorni fa a 88 e ha deciso di lasciare tutto quello che possedeva a <hi rend="#b">Silvio Berlusconi</hi>. “Si era rivolta al nostro studio – era la nota riportata attribuita al sedicente legale – per rappresentarci quanto segue. La donna, che è venuta a mancare circa venti giorni fa, <hi rend="#b">nubile</hi> e senza <hi rend="#b">figli</hi>, proprietaria di ben 3 immobili, <hi rend="#b">diversi terreni</hi> e due <hi rend="#b">conti correnti</hi>, ci aveva incaricato di predisporre un testamento olografo in favore dell’ex <hi rend="#b">Presidente del Consiglio Silvio Berlusconi </hi>con il quale ha lavorato durante i vari mandati di quest’ultimo al governo”. In particolare, ha proseguito il <hi rend="#b">legale</hi>, la signora “era proprietaria di tre grosse unità immobiliare e di due conti correnti” e “godeva di entrate pensionistiche quale ex impiegata dello Stato, aveva deciso – per quando avrebbe cessato di vivere – che il suo <hi rend="#b">patrimonio</hi> sarebbe dovuto essere devoluto interamente al <hi rend="#b">Cavaliere </hi>in ragione – come si legge nel testamento – della <hi rend="#b">riconoscenza </hi>per gli anni di lavoro passati insieme. A tal uopo lo Studio aveva predisposto un olografo con nomina di esecutore testamentario, il dott. <hi rend="#b">Antonio Conte</hi> che vigili sull’adempimento dell’esecuzione testamentaria”.</p>
    <p><hi rend="#i">Ilfattoquotidiano.it</hi> si scusa con i suoi lettori per avere contribuito alla diffusione di questa falsa notizia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>