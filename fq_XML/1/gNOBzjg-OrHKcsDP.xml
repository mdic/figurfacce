<doc sitename="Il Fatto Quotidiano" title="Sicilia, doppia poltrona per Micciché: è anche eurodeputato. &quot;Mi dimetto. Ma prima gita premio a Bruxelles&quot; - Il Fatto Quotidiano" author="F Q" date="2018-08-28" url="https://www.ilfattoquotidiano.it/2018/08/28/sicilia-doppia-poltrona-per-micciche-e-anche-eurodeputato-mi-dimetto-ma-prima-gita-premio-a-bruxelles/4586647/" hostname="ilfattoquotidiano.it" description="Da due mesi ha un doppio incarico all’insaputa di tutti: presidente dell’Assemblea regionale siciliana ed eurodeputato. A certificare la doppia poltrona di Gianfranco Miccichè è il sito ufficiale del Parlamento europeo. È subentrato, come primo dei non eletti, a Salvo Pogliese, che si è dimesso pochi giorni dopo la sua elezione a sindaco di Catania. …" categories="Politica" tags="Bruxelles;Forza Italia;Silvio Berlusconi" fingerprint="7f86e36d7b0d1ba5">
  <main>
    <head rend="h1">Sicilia, doppia poltrona per Micciché: è anche eurodeputato. “Mi dimetto. Ma prima gita premio a Bruxelles”</head>
    <graphic src="https://st.ilfattoquotidiano.it/wp-content/uploads/2018/01/11/micciche_675.jpg"/>
    <p>Da due mesi ha un <hi rend="#b">doppio incarico</hi> all’insaputa di tutti: presidente dell’<hi rend="#b">Assemblea regionale siciliana</hi> ed <hi rend="#b">eurodeputato</hi>. A certificare la doppia poltrona di <hi rend="#b">Gianfranco Miccichè</hi> è il sito ufficiale del Parlamento europeo. È subentrato, come primo dei non eletti, a <hi rend="#b">Salvo Pogliese</hi>, che si è dimesso pochi giorni dopo la sua elezione a sindaco di <hi rend="#b">Catania</hi>. Resta in attesa il secondo dei <hi rend="#b">non eletti</hi>, <hi rend="#b">Innocenzo Leontini</hi>, che contava di poter andare subito a Bruxelles. A raccontare la strana vicenda è il quotidiano <hi rend="#i">La Sicilia</hi>: Miccichè in questo momento ricopre un doppio ruolo, anche se l’insediamento formale al Parlamento europeo avverrà solo alla prima seduta plenaria utile, in programma a Strasburgo il 10 settembre.</p>
    <p>Il presidente dell’Ars non riceverà indennità aggiuntiva da Bruxelles, perché c’è il divieto di cumulo, ma da luglio può ricevere comunque i circa tremila euro al mese che l’ Europarlamento mette a disposizione dei deputati per spese di segreteria e generali. “Le <hi rend="#b">indennità</hi> fanno sempre comodo, <hi rend="#b">se potessi me la terrei pure</hi>… Ma non mi spetta quella di Bruxelles, o così mi dicono”, dice lui, attaccato dall’europarlamentare <hi rend="#b">M5s</hi><hi rend="#b">Ignazio Corrao</hi>. “Nonostante il divieto di cumulo delle due cariche percepirà un indennizzo di 4.500 euro al mese per spese di segreteria. Una vergogna targata <hi rend="#b">Forza Italia</hi> per la quale chiediamo l’intervento del presidente Tajani, sempre pronto a giudicare tutto e tutti. Cosa dice Tajani adesso? Prova imbarazzo o no?”.</p>
    <p>Da un punto di vista amministrativo, Micciché doveva comunicare a Bruxelles entro il 20 agosto il doppio incarico e quindi optare. Ma non lo ha fatto. Intervistato da Mario Barresi sul quotidiano di Catania, Miccichè dice che “<hi rend="#b">non rinuncerà alla carica di presidente dell’Ars</hi>” per andare a fare l’eurodeputato. “Io il 19 luglio ho ricevuto la comunicazione di subentro – spiega – e da quel momento in poi io non posso dimettermi da nulla. Lo farò quando lo posso fare. Alla prima plenaria, che se non ricordo male, è il 10 settembre. Sarà anche una cosa <hi rend="#b">simbolica</hi>“. In che senso simbolica? “Vede – dice Miccichè – da quando sono presidente c’è un gruppo di persone che si sta facendo <hi rend="#b">un culo così per me.</hi> Voglio <hi rend="#b">premiare</hi> il mio staff, che lavora da mesi con impegno, senza risparmiarsi. Voglio portarli tutti a <hi rend="#b">Strasburgo</hi><lb/> con me per l’insediamento: sarà una specie di <hi rend="#b">gita-premio</hi>. Arriviamo lì, mi insedio e poi subito dopo mi dimetto. Facciamo una <hi rend="#b">bella festa</hi> e poi torniamo tutti a Palermo a lavorare per il bene della Sicilia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>