<doc sitename="Il Fatto Quotidiano" title="Ruby ter, la posizione di Berlusconi stralciata dal processo di Roma: &quot;Salute compromessa, è impedito a comparire&quot;. Rinvio al 2 novembre - Il Fatto Quotidiano" author="F Q" date="2021-05-25" url="https://www.ilfattoquotidiano.it/2021/05/25/ruby-ter-la-posizione-di-berlusconi-stralciata-dal-processo-di-roma-salute-compromessa-e-impedito-a-comparire-rinvio-al-2-novembre/6209577/" hostname="ilfattoquotidiano.it" description="La posizione di Silvio Berlusconi è stata stralciata dal processo in cui è imputato per corruzione in atti giudiziari, nato dall’indagine “Ruby ter” e in corso dal novembre 2018 di fronte al tribunale di Roma. Ad avanzare la richiesta – alla quale non si è opposto il pubblico ministero Roberto Felici – è stato il …" categories="Giustizia" tags="Caso Ruby;Mariano Apicella;Olgettine;Processo Ruby;Ruby;Silvio Berlusconi" fingerprint="7aefe0397ac72d22">
  <main>
    <head rend="h1">Ruby ter, la posizione di Berlusconi stralciata dal processo di Roma: “Salute compromessa, è impedito a comparire”. Rinvio al 2 novembre</head>
    <graphic src="https://st.ilfattoquotidiano.it/wp-content/uploads/2021/02/09/berlusconi-2-690x362.jpg"/>
    <p>La posizione di Silvio Berlusconi è stata <hi rend="#b">stralciata</hi> dal <ref target="https://www.ilfattoquotidiano.it/2018/05/16/ruby-ter-berlusconi-rinviato-giudizio-roma-per-corruzione-ha-pagato-apicella-per-indurlo-alla-falsa-testimonianza/4359671/">processo in cui è imputato per corruzione in atti giudiziari, nato dall’indagine “Ruby ter”</ref> e in corso dal novembre 2018 di fronte al </p>
    <p><hi rend="#b">tribunale di Roma</hi>. Ad avanzare la richiesta – alla quale non si è opposto il pubblico ministero Roberto Felici – è stato il difensore dell’ex premier, l’avvocato</p>
    <p><hi rend="#b">Franco Coppi</hi>. “È pervenuta un’istanza di rinvio per legittimo impedimento in cui si spiega che la situazione di salute di Berlusconi è</p>
    <p><hi rend="#b">altamente compromessa</hi>, con un generale peggioramento del quadro clinico”, ha riferito in aula la giudice Anna Maria Pazienza, presidente del collegio della</p>
    <p><hi rend="#b">seconda sezione penale</hi>. E poiché “la situazione non è di immediata</p>
    <p><hi rend="#b">risoluzione</hi>“, ha aggiunto, “l’imputato è assolutamente impedito per motivi di salute a comparire”. La prossima udienza del procedimento stralciato è stata calendarizzata al</p>
    <p><hi rend="#b">2 novembre</hi>prossimo.</p>
    <p>Imputato insieme a Berlusconi c’è il suo amico cantautore <hi rend="#b">Mariano Apicella</hi>, che invece deve rispondere di<hi rend="#b"> falsa testimonianza</hi>. Secondo l’accusa, l’ex Cavaliere lo ha pagato una somma totale di <hi rend="#b">157mila euro</hi> – suddivisa in tanti versamenti da <hi rend="#b">3mila euro</hi> al mese – per indurlo a mentire sul caso olgettine: la più risalente di queste dazioni di denaro, in base alla ricostruzione, è avvenuta a Roma, e per questo il fascicolo è stato trasferito nella Capitale per <hi rend="#b">competenza territoriale</hi>. Pochi giorni fa è arrivata la prima condanna dai numerosi procedimenti scaturiti dall’<hi rend="#i">affaire</hi> Ruby: il tribunale di Siena <ref target="https://www.ilfattoquotidiano.it/2021/05/13/ruby-prima-condanna-per-le-bugie-sul-bunga-bunga-condannato-a-due-anni-il-pianista-di-arcore-mariani/6197021/">ha condannato a due anni il pianista Danilo Mariani, imputato anch’egli di falsa testimonianza</ref> per aver edulcorato i dettagli hot delle cene di Arcore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>