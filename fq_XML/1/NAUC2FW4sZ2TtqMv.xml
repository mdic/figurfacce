<doc sitename="Il Fatto Quotidiano" title="Roma, nuova opera di Sirante: Renzi come Enea fugge con Berlusconi sulle spalle. È &quot;L'incendio del Nazareno&quot; - Il Fatto Quotidiano" author="F Q" date="2018-05-03" url="https://www.ilfattoquotidiano.it/2018/05/03/roma-nuova-opera-di-sirante-renzi-come-enea-fugge-con-berlusconi-sulle-spalle-e-lincendio-del-nazareno/4331209/" hostname="ilfattoquotidiano.it" description="Matteo Renzi al posto di Enea. Sulle sue spalle il “padre” Silvio Berlusconi invece di Anchise. E ad accompagnarlo Matteo Orfini, calato nei panni del giovane figlio Ascanio. Lo street artist Sirante continua a incorniciare la politica italiana, dipingendone con tratti rinascimentali i protagonisti. Dopo “I Bari“, il quadro comparso in via dè Lucchesi a Roma …" categories="Cronaca" tags="Matteo Orfini;Matteo Renzi;PD;Silvio Berlusconi;Street Art" fingerprint="f712780eca7720fd">
  <main>
    <head rend="h1">Roma, nuova opera di Sirante: Renzi come Enea fugge con Berlusconi sulle spalle. È “L’incendio del Nazareno”</head>
    <graphic src="https://st.ilfattoquotidiano.it/wp-content/uploads/2018/05/03/sirante-raffaello-675.jpg"/>
    <p><hi rend="#b">Matteo Renzi</hi> al posto di Enea. Sulle sue spalle il “padre” <hi rend="#b">Silvio Berlusconi</hi> invece di Anchise. E ad accompagnarlo <hi rend="#b">Matteo Orfini</hi>, calato nei panni del giovane figlio Ascanio. Lo street artist <hi rend="#b">Sirante</hi> continua a incorniciare la politica italiana, dipingendone con tratti rinascimentali i protagonisti. <ref target="https://www.ilfattoquotidiano.it/2018/04/13/roma-nuova-opera-di-street-art-di-maio-e-salvini-diventano-i-bari-di-caravaggio-e-truffano-berlusconi-subito-rimossa/4290031/">Dopo “ I Bari“, il quadro comparso in via dè Lucchesi a Roma a metà aprile</ref> e raffigurante </p>
    <p><hi rend="#b">Di Maio</hi>e</p>
    <p><hi rend="#b">Salvini</hi>mentre truffano l’ingenuo Berlusconi, ecco “</p>
    <p><hi rend="#b">L’incendio del Nazareno</hi>“. L’opera, affissa nel centro della Capitale e ispirata all’Incendio di Borgo di</p>
    <p><hi rend="#b">Raffaello</hi>, è stata subito rimossa dalla</p>
    <p><hi rend="#b">polizia</hi>.</p>
    <p>“Da quando Matteo Renzi ha preso la guida del <hi rend="#b">Partito democratico</hi>, è iniziato un lungo <hi rend="#b">declino</hi> che ci ha portato fino ad oggi. Dopo aver appiccato l’incendio con quel suo ‘<hi rend="#b">stai sereno</hi>‘, ha continuato con le sue scelte egoistiche, con i suoi atteggiamenti da gradasso e le innumerevoli frasi da millantatore populista”, ha scritto su Facebook l’artista per motivare le ragioni del quadro. “Non abbandonerà mai il suo Silvio, non può fare a meno dei consigli di Verdini. Fuggirà dall’infuocata situazione all’interno del suo partito. Salverà il suo anziano e fedele ‘padre’, il suo fedelissimo Orfini e i soliti vecchi amici?”, si chiede Sirante criticando la scelta di non dialogare con il <hi rend="#b">Movimento 5 stelle</hi>.</p>
    <p>L’opera, ispirata all’affresco di Raffaello che si trova nei <hi rend="#b">Musei Vaticani</hi>, è apparsa su un muro di <hi rend="#b">Largo del Nazareno</hi> a poche ore dalla direzione nazionale del Pd, <ref target="https://www.ilfattoquotidiano.it/2018/05/03/pd-diviso-in-due-il-braccio-di-ferro-in-direzione-per-decidere-chi-comanda-e-il-governo-esce-di-nuovo-dallagenda-forse/4329668/">che si preannuncia tormentata e a rischio spaccatura</ref>. Quasi un presagio rispetto a quello che potrebbe succedere. Sulla scena, oltre a Renzi, Berlusconi e Orfini, sono presenti anche <hi rend="#b">Maria Elena Boschi</hi> e <hi rend="#b">Denis Verdini</hi>, quest’ultimo rappresentato mentre tenta di scappare dall’incendio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>