<doc sitename="Il Fatto Quotidiano" title="Giorgia Meloni contro l'organizzazione dell'evento in piazza San Giovanni: &quot;Bandiere Lega? Trattati come ospiti in casa d'altri&quot; - Il Fatto Quotidiano" author="F Q" date="2019-10-18" url="https://www.ilfattoquotidiano.it/2019/10/18/giorgia-meloni-contro-lorganizzazione-dellevento-in-piazza-san-giovanni-bandiere-lega-trattati-come-ospiti-in-casa-daltri/5522302/" hostname="ilfattoquotidiano.it" description="Dopo le polemiche sulla partecipazione di Casapound, anche la leader di Fratelli d’Italia, Giorgia Meloni, polemizza contro l’organizzazione della manifestazione del centrodestra in piazza San Giovanni, a Roma, alla quale prenderanno parte, tra gli altri, anche il capo politico della Lega (che ha lanciato l’evento), Matteo Salvini, e il fondatore di Forza Italia, Silvio Berlusconi. …" categories="Politica" tags="Forza Italia;Fratelli dItalia;Giorgia Meloni;Lega;Matteo Salvini;Roma;Silvio Berlusconi" fingerprint="ea9f527f1125443c">
  <main>
    <head rend="h1">Giorgia Meloni contro l’organizzazione dell’evento in piazza San Giovanni: “Bandiere Lega? Trattati come ospiti in casa d’altri”</head>
    <graphic src="https://st.ilfattoquotidiano.it/wp-content/uploads/2019/08/02/meloni_lega1200-690x362.jpg"/>
    <p>Dopo le polemiche sulla partecipazione di <hi rend="#b">Casapound</hi>, anche la leader di <hi rend="#b">Fratelli d’Italia</hi>, <hi rend="#b">Giorgia Meloni</hi>, polemizza contro l’organizzazione della manifestazione del <hi rend="#b">centrodestra</hi> in <hi rend="#b">piazza San Giovanni</hi>, a <hi rend="#b">Roma</hi>, alla quale prenderanno parte, tra gli altri, anche il capo politico della <hi rend="#b">Lega</hi> (che ha lanciato l’evento), <hi rend="#b">Matteo Salvini</hi>, e il fondatore di <hi rend="#b">Forza Italia</hi>, <hi rend="#b">Silvio Berlusconi</hi>. A indispettire Meloni è il fatto che a colorare la manifestazione, anche sul palco, saranno soprattutto i simboli del <hi rend="#b">Carroccio</hi>: “Fratelli d’Italia, su tutto il territorio nazionale, si sta mobilitando per la grande manifestazione di domani a piazza San Giovanni. Ci saremo, con le <hi rend="#b">bandiere tricolori</hi>, come avevamo promesso e come tutti avevamo annunciato. Mi dispiace però dover scoprire, a 24 ore dal suo svolgimento, che quella che doveva essere una manifestazione di tutti avrà in realtà i simboli della Lega, addirittura sul palco”, ha scritto in una nota. </p>
    <p>La leader di <hi rend="#b">FdI</hi> rivendica il diritto di partecipare a una <hi rend="#b">“manifestazione di tutti”</hi>, senza l’ingombro dei simboli politici: “Come se fossimo ospiti in casa d’altri, in una piazza che, con passione, abbiamo contribuito a riempire – ha concluso Meloni – Peccato, un’altra occasione persa per dimostrare che siamo compatti, per mettere i sogni del nostro grande popolo prima degli interessi del singolo partito”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>