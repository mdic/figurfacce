<doc sitename="Il Fatto Quotidiano" title="Paola Turci: &quot;Francesca Pascale? Sono lesbica e anche etero.Se mi piace una donna, sto con una donna&quot; - Il Fatto Quotidiano" author="F Q" date="2021-03-04" url="https://www.ilfattoquotidiano.it/2021/03/04/paola-turci-francesca-pascale-sono-lesbica-e-anche-etero-se-mi-piace-una-donna-sto-con-una-donna/6121655/" hostname="ilfattoquotidiano.it" description="PAOLA TURCI ROMPE IL SILENZIO &quot;Francesca Pascale? Sono lesbica e anche etero.Se mi piace una donna, sto con una donna&quot;" categories="Attualità" tags="Francesca Pascale;Silvio Berlusconi" fingerprint="febf291791bee429">
  <main>
    <p>“I pettegolezzi li detesto. In questi mesi ho vissuto male quello che mi sembra una sorta di accanimento”, così <hi rend="#b">Paola Turci,</hi> in un’intervista al settimanale <hi rend="#i">F,</hi> parlando della relazione che le era stata attribuita la scorsa estate, con <hi rend="#b">Francesca Pascale</hi>. Vuole essere libera la cantante romana, ma evidentemente deve fare i conti con la notorietà sua e di Francesca Pascale, <hi rend="#b">ex compagna di Silvio Berlusconi</hi>. “Ma quando scopri che, invece, è assolutamente normale, che fai? Dici: ‘Non ti frequento per quello che gli altri pensano di te?”, ha dichiarato. Ha le idee chiare Paola Turci, non le interessa più quello che gli altri pensano di lei.</p>
    <p>Tanto che sul proprio orientamento sessuale ha raccontato: “Avevo 20 anni quando mi dissero: ‘Si dice che stai con <hi rend="#b">Gianna Nannini</hi>‘ . Con un po’ di vergogna devo ammettere che, allora, non sapevo neppure che cosa significasse essere omosessuale. Un noto tennista italiano mi vide mentre suonavo in un piano bar e disse: ‘Ha la voce profonda, i muscoli, dev’essere lesbica’. <hi rend="#b">Sono lesbica e anche etero. Bisessuale? Chi lo sa. Nelle etichette non c’è evoluzione. Sono quella che sono, se mi piace una donna, sto con una donna</hi>” .</p>
  </main>
  <comments/>
</doc>