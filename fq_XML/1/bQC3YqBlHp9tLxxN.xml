<doc sitename="Il Fatto Quotidiano" title="&quot;Berlusconi ha seri problemi cardiologici&quot;: legittimo impedimento nel processo Ruby Ter - Il Fatto Quotidiano" author="F Q" date="2020-12-15" url="https://www.ilfattoquotidiano.it/2020/12/15/berlusconi-ha-seri-problemi-cardiologici-legittimo-impedimento-nel-processo-ruby-ter/6037557/" hostname="ilfattoquotidiano.it" description="Silvio Berlusconi ha “seri problemi cardiologici”. È quanto emerge dalle cartelle cliniche presentate dai suoi difensori di fronte alla seconda sezione penale del Tribunale di Roma, dove si celebra uno dei processi Ruby Ter che vede l’ex presidente del Consiglio imputato per corruzione. Il legittimo impedimento chiesto dall’avvocato Franco Coppi, difensore di Berlusconi, è stato …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="3bed20f1aa49113a">
  <main>
    <head rend="h1">“Berlusconi ha seri problemi cardiologici”: legittimo impedimento nel processo Ruby Ter</head>
    <graphic src="https://st.ilfattoquotidiano.it/wp-content/uploads/2020/09/26/berlusconi-mascherina-1200-690x362.jpg"/>
    <p><hi rend="#b">Silvio Berlusconi</hi> ha <hi rend="#b">“seri problemi cardiologici”</hi>. È quanto emerge dalle cartelle cliniche presentate dai suoi difensori di fronte alla seconda sezione penale del <hi rend="#b">Tribunale di Roma</hi>, dove si celebra uno dei processi <hi rend="#b">Ruby Ter</hi> che vede l’ex presidente del Consiglio imputato per corruzione. Il legittimo impedimento chiesto dall’avvocato <hi rend="#b">Franco Coppi</hi>, difensore di Berlusconi, è stato accolto dai giudici che hanno sottolineato come “dalle <hi rend="#b">cartelle cliniche</hi> presentate emergono <hi rend="#b">seri problemi cardiologici”</hi> e hanno quindi disposto lo <hi rend="#b">slittamento</hi> del procedimento a causa delle sue condizioni di salute.</p>
    <p>Con il leader di <hi rend="#b">Forza Italia</hi>, in questo rivolo del procedimento, è a processo <hi rend="#b">Mariano Apicella</hi> per la presunta <hi rend="#b">corruzione</hi> legata alla<hi rend="#b"> falsa testimonianza</hi> del cantante napoletano riferita alle feste organizzate ad <hi rend="#b">Arcore</hi>. Secondo l’accusa, il cantante napoletano avrebbe ricevuto <hi rend="#b">157mila euro </hi>in cambio della sua falsa testimonianza in merito alle feste ad <hi rend="#b">Arcore</hi>. I magistrati hanno inoltre respinto la richiesta del <hi rend="#b">pm Roberto Felici</hi> di stralciare la posizione di Apicella dal processo, spiegando che le due posizioni sono strettamente connesse.</p>
    <p>Lo scorso 30 novembre, in un altro filone del processo Ruby Ter, quello di Milano, uno dei suoi avvocati, Federico Cecconi, aveva spiegato, senza chiedere legittimo impedimento, che le condizioni di salute di Berlusconi, ricoverato a settembre per il <hi rend="#b">Covid</hi> e poi guarito, <ref target="https://www.ilfattoquotidiano.it/2020/11/30/condizioni-di-salute-peggiorate-negli-ultimi-giorni-berlusconi-non-va-in-aula-per-il-ruby-ter-ma-non-chiede-il-legittimo-impedimento/6021115/">avevano avuto “un’ulteriore forma di ingravescenza”, cioè di peggioramento, rispetto ad “un iter di miglioramento” che si era avuto “in precedenza” e per questo i medici che lo seguono gli avevano consigliato “riposo assoluto domiciliare, di non muoversi e di non svolgere attività”</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>