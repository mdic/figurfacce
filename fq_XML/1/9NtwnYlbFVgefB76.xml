<doc sitename="Il Fatto Quotidiano" title="Lodi a Meloni, slogan di destra e una petizione per Silvio al Quirinale: ecco i social del neo-direttore di RaiNews in quota Fratelli d'Italia - Il Fatto Quotidiano" author="F Q" date="2021-11-18" url="https://www.ilfattoquotidiano.it/2021/11/18/lodi-a-meloni-slogan-di-destra-e-una-petizione-per-silvio-al-quirinale-ecco-i-social-del-neo-direttore-di-rainews-in-quota-fratelli-ditalia/6396312/" hostname="ilfattoquotidiano.it" description="I SOCIAL DEL NEO-DIRETTORE RAINEWS Lodi sperticate a Giorgia Meloni e una petizione per Silvio al Colle" categories="Media" tags="Giorgia Meloni;Nomine Rai;Rai;Rainews24;Silvio Berlusconi" fingerprint="a99c1e580a3c80bf">
  <main>
    <head rend="h1">Lodi a Meloni, slogan di destra e una petizione per Silvio al Quirinale: ecco i social del neo-direttore di RaiNews in quota Fratelli d’Italia</head>
    <graphic src="https://st.ilfattoquotidiano.it/wp-content/uploads/2021/11/17/paolo-petrecca-690x362.jpg"/>
    <p>Un appello per <hi rend="#b">Berlusconi capo dello Stato</hi>, retweet e lodi sperticate a <hi rend="#b">Giorgia Meloni</hi>, riferimenti culturali dell’<hi rend="#b">estrema destra</hi>. Si trova tutto questo facendo un giro sui social di<hi rend="#b"> Paolo Petrecca</hi>, neo-direttore di <hi rend="#i">RaiNews24</hi>, <ref target="https://www.ilfattoquotidiano.it/2021/11/17/nomine-rai-fuortes-propone-maggioni-per-il-tg1-e-sala-al-tg3-riconfermato-sangiuliano-al-tg2/6395380/">la casella destinata a Fratelli d’Italia nell’ultimo giro di nomine alla tv di Stato</ref>. Una poltrona di notevole </p>
    <p><hi rend="#b">peso specifico</hi>, visto che a breve la struttura all news – finora diretta da Andrea Vianello passato al Gr – gestirà anche il nuovo</p>
    <p><hi rend="#b">sito d’informazione</hi>della Rai. Petrecca, 57 anni, in Rai dal 2000, è stato caporedattore politico di</p>
    <p><hi rend="#i">RaiNews</hi>e poi</p>
    <p><hi rend="#b">vicedirettore</hi>del canale. E non ha mai nascosto i propri riferimenti politici. Già nel 2013, a un tweet di Giorgia Meloni che scriveva “Mia candidatura alla Regione Lazio? Non lo escludo”, rispondeva candido: “</p>
    <p><hi rend="#b">Sarebbe anche ora!</hi>“.</p>
    <quote>
      <p>Mia candidatura alla Regione Lazio? Lo sapremo nelle prossime ore, non lo escludo ST</p>
      <ref>@SkyTG24</ref>
      <ref>#fratelliditalia</ref>
      <p>— Giorgia Meloni ???????? ن (@GiorgiaMeloni)</p>
      <ref>January 17, 2013</ref>
    </quote>
    <p>Tre anni dopo, il 30 settembre 2016, condivideva sul profilo Facebook (pubblico) il link a un gruppo dal nome “<hi rend="#b">Vogliamo Silvio Berlusconi presidente della Repubblica</hi>“. Il 14 settembre 2017 ecco un meme satirico a proposito del disegno di legge Fiano contro la propaganda fascista, <ref target="https://www.ilfattoquotidiano.it/2017/09/12/propaganda-fascista-e-reato-ok-della-camera-al-ddl-fiano-m5s-vota-contro-pagliacciata/3852985/">approvato due giorni dopo dalla Camera</ref>: “Legge Fiano, primo arresto. Arrestato giardinere di Predappio per aver fatto <hi rend="#b">di tutta l’erba un fascio</hi>“, si legge su una finta schermata di Televideo. Arriviamo al 16 maggio scorso, quando l’account Twitter di Fratelli d’Italia chiede ai follower “Avete seguito Giorgia Meloni a <hi rend="#i">Mezz’ora in più</hi> (il talk della domenica su Rai 3, <hi rend="#i">ndr</hi>)? Come è andata, vi è piaciuta?” e l’allora vicedirettore di Rainews risponde postando una foto del libro “<hi rend="#b">Io sono Giorgia</hi>“, autobiografia della leader, con il commento “<hi rend="#b">una giornata ben spesa</hi>“.</p>
    <quote>
      <p>“Una giornata ben spesa” come diceva Lucio</p>
      <ref>pic.twitter.com/qewPcCkfDW</ref>
      <p>— paolo petrecca (@paolopetrecca1)</p>
      <ref>May 16, 2021</ref>
    </quote>
    <p>Ancora, appena un mese fa – il 23 ottobre – il giornalista ritwittava un video di Meloni che mostra studenti ungheresi cantare “<hi rend="#b">Avanti ragazzi di Buda</hi>“, l’inno contro l’occupazione sovietica in Ungheria fatto proprio dai movimenti di estrema destra italiana, tra cui gli ultras della Lazio (di cui Petrecca è tifosissimo). E due giorni dopo, con la leader FdI ancora ospite a <hi rend="#i">Mezz’ora in più</hi>, ecco un nuovo complimento: “Intervista <hi rend="#b">senza peli sulla lingua</hi> e <hi rend="#b">ricca di contributi</hi>“, le scrive. Nel mezzo, frecce tricolori, <hi rend="#b">altari della patria</hi> e motti dannunziani come “<hi rend="#b">Memento audere semper</hi>“, altro ritornello della destra radicale. Il centrodestra, insomma, potrà vantare un altro direttore “militante” oltre a <hi rend="#b">Gennaro Sangiuliano</hi>, confermato al Tg2 e vicinissimo a <hi rend="#b">Matteo Salvini</hi> (tanto da postare sui social foto insieme al leader leghista con la didascalia “amici”). Con buona pace della Rai libera dai partiti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>