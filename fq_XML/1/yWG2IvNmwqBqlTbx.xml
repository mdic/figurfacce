<doc sitename="Il Fatto Quotidiano" title="Stragi di mafia: Berlusconi e Dell'Utri indagati a Firenze dopo le intercettazioni di Graviano (video esclusivo) - Il Fatto Quotidiano" author="F Q" date="2017-10-31" url="http://www.ilfattoquotidiano.it/2017/10/31/stragi-di-mafia-berlusconi-e-dellutri-indagati-firenze-dopo-le-intercettazioni-di-graviano-audio-esclusivo/3946945/" hostname="ilfattoquotidiano.it" description="Silvio Berlusconi e Marcello Dell’Utri sono indagati per le stragi di mafia del 1993 come possibili mandanti occulti degli attentati a Firenze, Roma e Milano. Il capo della procura del capoluogo toscano, Giuseppe Creazzo, ha già ottenuto dal gip la riapertura del fascicolo che era stato archiviato nel 2011. Sono stati così disposti nuovi accertamenti alla …" categories="Cosa Nostra" tags="Giuseppe Graviano;Graviano;Mafia;Silvio Berlusconi;Stragi;Stragi del 93" fingerprint="36f86c2d89e1c23d">
  <main><head rend="h1">Stragi di mafia: Berlusconi e Dell’Utri indagati a Firenze dopo le intercettazioni di Graviano (video esclusivo)</head><graphic src="https://st.ilfattoquotidiano.it/wp-content/uploads/2015/07/Berlusconi-DellUtri-675.jpg"/><p><hi rend="#b">Silvio Berlusconi</hi> e <hi rend="#b">Marcello Dell’Utri</hi> sono indagati per le stragi di mafia del 1993 come possibili mandanti occulti degli attentati a <hi rend="#b">Firenze</hi>, Roma e Milano. Il capo della procura del capoluogo toscano, <hi rend="#b">Giuseppe Creazzo</hi>, ha già ottenuto dal gip la riapertura del fascicolo che era stato archiviato nel 2011. Sono stati così disposti nuovi accertamenti alla <hi rend="#b">Direzione investigativa antimafia</hi>. Agli investigatori è stato chiesto di passare al setaccio le parole pronunciate in carcere dal <ref target="http://www.ilfattoquotidiano.it/2017/06/09/trattativa-graviano-intercettato-in-carcere-berlusca-mi-ha-chiesto-questa-cortesia-stragi-93-non-era-la-mafia/3647555/">boss Graviano, intercettato dai pubblici ministeri palermitani del processo sulla ‘trattativa Stato-mafia’</ref>, mentre parlava con un compagno di cella nel carcere di </p><p><hi rend="#b">Ascoli Piceno</hi>, forse dell’ex presidente del</p><p><hi rend="#b">Consiglio</hi>e dell’</p><p><ref target="http://www.ilfattoquotidiano.it/2017/10/23/marcello-dellutri-il-concorso-esterno-e-un-reato-grave-il-no-della-cassazione-alla-liberazione-anticipata/3930457/">ex senatore di</ref>.</p><hi rend="#b">Forza Italia</hi>, che sta scontando una condanna a sette anni per concorso esterno in associazione mafiosa<p>Le <hi rend="#b">intercettazioni</hi>, con molti omissis, sono state depositate al processo di <hi rend="#b">Palermo</hi>, nel giugno scorso. Ecco l’audio dell’intercettazione di Graviano pubblicata il 20 ottobre scorso in esclusiva su ilfattoquotidiano.it. <hi rend="#b">Sekret</hi>, il nuovo format di inchiesta di Marco Lillo – presto disponibile sulla nostra piattaforma <hi rend="#b">Loft</hi> – ha pensato di diffondere il video (con la trascrizione effettuata dalla Dia) <ref target="http://www.ilfattoquotidiano.it/2017/10/20/trattativa-berlusca-o-bravissimo-ecco-laudio-dellintercettazione-del-boss-graviano-in-carcere-esclusiva-sekret/3925060/">in modo che ciascuno possa farsi la sua idea sulle parole pronunciate da Graviano in carcere</ref>. </p><p><hi rend="#b">Le intercettazioni</hi> – “Ascoltato” durante l’ora d’aria per mesi, per i pm <hi rend="#b">Graviano</hi> avrebbe in più occasioni fatto cenno o chiamato in causa <hi rend="#b">Silvio Berlusconi</hi>, dal padrino definito col diminutivo “Berlusca”. “Non ha mai pronunciato quella parola”, ha dichiarato nei giorni scorsi il legale di <hi rend="#b">Dell’Utri</hi>, l’avvocato <hi rend="#b">Giuseppe Di Peri</hi>, che ha incaricato un esperto di riascoltare i dialoghi registrati arrivando a conclusioni assai diverse. Il nastro è stato depositato agli atti del processo sulla cosiddetta trattativa <hi rend="#b">Stato-mafia</hi>, in cui <hi rend="#b">Dell’Utri</hi> è imputato. La parole detta dal boss, per il tecnico della difesa, sarebbe “benissimo” o “bravissimo”. Una differenza non di poco conto visto che, secondo l’accusa, <hi rend="#b">Graviano</hi> avrebbe sostenuto, parlando col co-detenuto <hi rend="#b">Umberto Adinolfi</hi>, che “Berlusca” avrebbe ricevuto una cortesia da <hi rend="#b">Cosa nostra</hi>. E che la <hi rend="#b">mafia</hi> avrebbe, per l’ex premier, fatto le stragi. “Berlusca mi ha chiesto questa cortesia… per questo c’è stata l’urgenza. Lui voleva scendere… però in quel periodo c’erano i vecchi e lui mi ha detto ci vorrebbe una bella cosa”, è la frase trascritta dall’esperto della Procura. Linguaggio criptico che per i pm è una chiara allusione alle stragi del ’92 che vedrebbero l’allora imprenditore, già intenzionato a scendere in campo, come <hi rend="#b">ispiratore</hi> e la <hi rend="#b">mafia</hi> come esecutrice, nel tentativo di dare una spallata alla<hi rend="#b"> vecchia politica</hi>, già in bilico per Tangentopoli.</p><p>Nei suoi dialoghi con <hi rend="#b">Adinolfi</hi>, <hi rend="#b">Berlusconi</hi> viene descritto da <hi rend="#b">Graviano</hi> come un traditore. “Quando ha iniziato negli anni ’70 ha iniziato con i piedi giusti, mettiamoci la fortuna che si è ritrovato ad essere quello che è. Quando lui si è ritrovato un partito così nel ’94 si è ubriacato e ha detto ‘Non posso dividere quello che ho con chi mi ha aiutato’. Pigliò le distanze e ha fatto il traditore”, racconta il boss ad <hi rend="#b">Adinolfi</hi>. Un <hi rend="#b">Berlusconi</hi> ingrato, quello descritto da <hi rend="#b">Graviano</hi>, che lascerebbe marcire al<hi rend="#b"> carcere duro</hi> persone innocenti che per lui si sono sacrificate, dunque, mentre sarebbe disposto a pagare il silenzio delle “<hi rend="#b">buttane</hi>“, dice il capomafia.</p><p>Adesso i pm palermitani le hanno inviate ai colleghi di <hi rend="#b">Firenze</hi>. Toccherà a una nuova perizia stabilire se quei riferimenti erano a Berlusconi e a Forza Italia. Il legale di <hi rend="#b">Berlusconi</hi>, l’avvocato <hi rend="#b">Nicolò Ghedini</hi>, ha replicato parlando di “<hi rend="#b">illazioni</hi> e <hi rend="#b">notizie</hi> infamanti prima del voto, non avendo mai avuto alcun contatto il presidente <hi rend="#b">Berlusconi</hi>, né diretto né indiretto, con il signor Graviano”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>