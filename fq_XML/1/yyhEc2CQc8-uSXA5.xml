<doc sitename="Il Fatto Quotidiano" title="Giuseppe Graviano cita Berlusconi nel colloquio in carcere con Fiammetta Borsellino - Esclusiva Sekret (video) - Il Fatto Quotidiano" author="F Q" date="2018-05-19" url="https://www.ilfattoquotidiano.it/2018/05/19/giuseppe-graviano-cita-berlusconi-nel-colloquio-in-carcere-con-fiammetta-borsellino-esclusiva-sekret-video/4367795/" hostname="ilfattoquotidiano.it" description="Giuseppe Graviano ha citato Silvio Berlusconi nel suo colloquio con Fiammetta Borsellino, mentre parlava del periodo della sua latitanza a Milano nel ’93 insieme al fratello Filippo. Il boss, condannato all’ergastolo proprio con il fratello Filippo per le stragi del 1992 e 1993, ha fatto questa affermazione (tutta da interpretare e da riscontrare) nel corso …" categories="TVLoft" tags="Graviano;Paolo Borsellino;Silvio Berlusconi" fingerprint="2da84d3bc1a6c629">
  <main>
    <p><hi rend="#b">Giuseppe Graviano</hi> ha citato <hi rend="#b">Silvio Berlusconi</hi> nel suo colloquio con Fiammetta Borsellino, mentre parlava del periodo della sua latitanza a Milano nel ’93 insieme al fratello Filippo. Il boss, condannato all’ergastolo proprio con il fratello <hi rend="#b">Filippo</hi> per le stragi del 1992 e 1993, ha fatto questa affermazione (tutta da interpretare e da riscontrare) nel corso del colloquio straordinario nel carcere di Terni, avvenuto con la <hi rend="#b">figlia minore del magistrato ucciso</hi> dal suo gruppo di fuoco nel luglio 1992.</p>
    <p>A questa storia è dedicata la prima puntata dello ‘<hi rend="#b">Speciale Trattativa Sekret</hi>” dal titolo<hi rend="#b"> I Gravianos</hi> che <ref target="https://www.iloft.it/">si potrà vedere su Iloft.it. a partire dal 23 maggio prossimo</ref>. La serie condotta e scritta da </p>
    <p><hi rend="#b">Marco Lillo</hi>ricostruirà senza tabù e senza preconcetti quello che è emerso nei processi ma anche le piste che le investigazioni giudiziarie hanno tralasciato. La serie si avvale infatti di intercettazioni e carte processuali ma anche di</p>
    <p><hi rend="#b">testimonianze e documenti</hi>non processuali ma utili per ricostruire quello che è successo in Italia nel periodo che va dalle stragi del 1992 alle stragi del 1993 fino alla pax mafiosa iniziata nel 1994. La figlia minore del magistrato ucciso il 19 luglio 1992</p>
    <p><hi rend="#b">ha incontrato quel giorno nel carcere</hi>di L’Aquila anche il fratello Filippo, anche lui condannato per le stragi del 1992 e 1993. Filippo non ha accennato a Berlusconi. Entrambi i colloqui sono stati videoregistrati.</p>
    <p>La <hi rend="#b">frase</hi> di Graviano su Berlusconi è <hi rend="#b">esplosiva ma scivolosa</hi>. Il boss infatti lancia il sasso e tira indietro la mano. Le registrazioni di entrambi i colloqui della figlia della vittima della strage di via D’Amelio con i boss sono state trasmesse a tutte le procure che indagano sulle stragi del 1992, 1993 e 1994 e sulla Trattativa Stato-mafia per una valutazione della loro rilevanza. Il boss, dopo aver detto che in quel periodo a Milano e nel nord Italia era latitante ma vedeva persone rispettabili e non appartenenti alla mafia, butta lì: “<hi rend="#b">lo dicono tutti che frequentavo Berlusconi</hi>” e poi subito aggiunge: “Più che io <hi rend="#b">era mio cugino</hi> che lo frequentava’. Il boss di Brancaccio in 24 anni di reclusione <hi rend="#b">non ha mai parlato nei processi</hi> di questi argomenti. L’avvocato <hi rend="#b">Niccolò Ghedini</hi> al Fatto dice: “<hi rend="#b">Nessuno ci ha mostrato questa conversazione</hi>. Se esistesse bisognerebbe ascoltarla per verificare le reali parole di Graviano. Comunque lui sapeva di essere registrato e potrebbe avere depistato. A me non risulta nessun incontro di Berlusconi con Graviano o con qualcuno legato direttamente o indirettamente a lui. Tanto meno con un suo cugino noto”.</p>
    <p>Fiammetta ha incontrato in carcere Giuseppe e Filippo Graviano <hi rend="#b">il 12 dicembre scorso</hi> grazie a un decreto straordinario del ministro della giustizia Andrea Orlando. Oggi la figlia del magistrato ha fatto pubblicare una lettera su Repubblica nella quale spiega la ragione della sua richiesta di incontrare i boss. “La necessità di esprimere un dolore profondo inflitto non solo alla mia famiglia ma alla società intera. La richiesta di incontro – scrive Fiammetta – è <hi rend="#b">un fatto strettamente personale</hi> e chiedo che tale debba rimanere”. Fiammetta <hi rend="#b">chiede ai boss “un contributo di onestà”</hi> e gli ricorda che “soltanto contribuendo alla ricerca della verità i figli potranno essere orgogliosi dei padri”.</p>
    <p>Nessuno sa perché Graviano dica quella frase su Berlusconi a Fiammetta. Nessuno sa se voglia depistare o ricattare. Nessuno sa chi sia il cugino. Solo lui può sciogliere i dubbi. La trascrizione del colloquio con Fiammetta è stata spedita alla Procura di Firenze che ha iscritto nei mesi scorsi Marcello Dell’Utri e Silvio Berlusconi per concorso in strage a seguito delle <ref target="https://www.ilfattoquotidiano.it/2017/10/31/stragi-di-mafia-berlusconi-e-dellutri-indagati-firenze-dopo-le-intercettazioni-di-graviano-audio-esclusivo/3946945/">conversazioni intercettate (tra il 2016 e il marzo 2017) nel carcere tra Graviano e il detenuto Umberto Adinolfi </ref> nelle quali il boss di Brancaccio – per la Dia – parla di Berlusconi e Dell’Utri. Gli <hi rend="#b">audio dei due colloqui</hi> con i Graviano sono giunte anche ai pm di Palermo che indagano sulla trattativa e a quelli di Caltanissetta che indagano sulle stragi del 1992 e che in passato ha indagato e poi però archiviato la posizione di Marcello Dell’Utri e Silvio Berlusconi. Le registrazioni dei due colloqui sono state inviate anche alla Direzione Nazionale Antimafia e alla Procura di Reggio Calabria, che sta processando Graviano per l’uccisione dei carabinieri Antonino Fava e Vincenzo Garofalo, massacrati a colpi di mitraglietta il 18 gennaio del 1994 sull’autostrada Salerno-Reggio Calabria.</p>
    <p>Fiammetta Borsellino <hi rend="#b">potrebbe essere chiamata presto a deporre</hi> sul colloquio con Giuseppe Graviano.</p>
    <p>Lei non è minimamente interessata alla frase di Graviano su Berlusconi. Nel carcere di Terni <hi rend="#b">quel giorno cambia discorso</hi> e ora vorrebbe tornare a parlare solo con Filippo Graviano, non con Giuseppe. La richiesta del colloquio pende però da mesi. Tutte le Procure interessate hanno sconsigliato di autorizzare una nuova visita. Fiammetta nella sua lettera però insiste: “<hi rend="#b">Ora è importante che io possa continuare quel dialogo</hi> che è stato interrotto, con enorme dispiacere registro la mancanza di una risposta ufficiale da parte delle istituzioni”.</p>
    <p><hi rend="#b">Sekret – Speciale Trattativa Stato-mafia</hi> è una video-inchiesta giornalistica esclusiva firmata da <hi rend="#b">Marco Lillo</hi><ref target="https://www.iloft.it/">per la piattaforma Loft</ref>. Quella che vedete in questo articolo è l’anticipazione della prima puntata della serie dedicata al patto scellerato tra pezzi delle istituzioni e Cosa nostra. Documenti, ricostruzioni, immagini e audio inediti e, soprattutto, scoop che gli abbonati alla </p>
    <p><hi rend="#b">App Loft</hi>potranno seguire nel lavoro capillare del vicedirettore de Il Fatto Quotidiano.</p>
    <p><hi rend="#b">Domenica 20 maggio uno speciale sul Fatto in edicola</hi>.</p>
    <p>
      <hi rend="#i">(montaggio video di Michela Cimmino, grafica Giulia Segoni)</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>