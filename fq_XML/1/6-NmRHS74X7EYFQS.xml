<doc sitename="Il Fatto Quotidiano" title="La Corte europea dei diritti dell'uomo non deve avere ritenute urgentissime le lagnanze di Silvio Berlusconi" author="F Q" date="2021-05-17" url="https://www.ilfattoquotidiano.it/2021/05/17/silvio-berlusconi-le-dieci-domande-della-cedu-allitalia-a-sette-anni-dal-ricorso-sul-processo-mediaset/6199886/" hostname="ilfattoquotidiano.it" description="Dieci domande a cui l'Italia dovrà rispondere entro il 15 settembre" categories="Giustizia" tags="Corte Europea dei Diritti dell’Uomo;Mediaset;Processo Mediaset;Silvio Berlusconi" fingerprint="69ec40a1f802e095">
  <main>
    <head rend="h1">Silvio Berlusconi, le dieci domande della Cedu all’Italia a sette anni dal ricorso sul processo Mediaset</head>
    <graphic src="https://st.ilfattoquotidiano.it/wp-content/uploads/2020/09/14/Berlusconi1200-690x362.jpg"/>
    <p>Dieci domande che appaiono standard a 7 anni dalla presentazione del ricorso. La <hi rend="#b">Corte europea dei diritti dell’uomo</hi> non deve avere ritenute urgentissime le lagnanze di <hi rend="#b">Silvio Berlusconi</hi> contro le presunte <hi rend="#b">violazioni al diritto di difesa nel processo sui diritti tv Mediaset</hi> visto che come scrive il Corriere della Sera i giudici hanno scritto all’Italia di rispondere ad alcuni quesiti entro il 15 settembre. Il leader di Forza Italia è stato condannato in via definitiva per frode fiscale a 4 anni di cui 3 coperti dall’indulto, ha scontato la pena ai servizi sociali ed è stato riabilitato potendo quindi candidarsi ed essere eletto al Parlamento europeo. Ha presentato due ricorsi: questo contro la condanna e quello contro la decadenza in virtù della<hi rend="#b"> legge Severino</hi> che a differenza del primo era stato discusso davanti alla<hi rend="#b"> Grande Chambre</hi> e a cui l’ex premier ha rinunciato prima della sentenza. <hi rend="#b">La Corte ha quindi archiviato</hi>.</p>
    <p>All’udienza di Strasburgo vorrebbe partecipare anche l’ex giudice <hi rend="#b">Antonio Esposito</hi>, presidente della sezione di corte di Cassazione che nel 2013 emise la sentenza nel procedimento Mediaset. “Entro il 15 settembre il governo è chiamato a rispondere ai rilievi avanzati dalla Cedu. Già da qualche mese ho avanzato ai miei legali la richiesta di essere presente in giudizio. Siamo pronti a depositare atti in quella sede”.</p>
    <p><hi rend="#b">La Cedu pone all’Italia queste domande</hi>: “Il ricorrente signor Silvio Berlusconi ha beneficiato di una procedura dinanzi a un tribunale indipendente, imparziale e costituito per legge? Ha avuto diritto a un <hi rend="#b">processo equo</hi>? Ha disposto del tempo necessario alla preparazione della sua difesa? L’azione per la quale il ricorrente è stato condannato costituiva reato secondo il<hi rend="#b"> diritto nazionale</hi> al momento in cui è stata commessa? Il ricorrente si è visto infliggere una pena più grave rispetto a quella applicabile al momento in cui la violazione è stata commessa, in ragione della mancata applicazione delle circostanze attenuanti? Il ricorrente è stato processato due volte per la stessa offesa sul territorio dello Stato?”. A questi quesiti hanno risposto nel corso del tempo molti corti italiani e tantissimi giudici, <ref target="https://www.ilfattoquotidiano.it/2013/10/29/berlusconi-motivazioni-dei-giudici-che-hanno-ricalcolato-linterdizione-per-cavaliere/759990/">basti pensare che per Berlusconi è stata ricalcolata al ribasso la pena accessoria da 5 a 2 anni.</ref> Tutte le eccezioni sollevate nel corso dei lunghissimi anni del processo, tra un lodo e un altro (<hi rend="#b">bocciati dalla Consulta</hi>), come i presunti mancati riconoscimenti del legittimo impedimento al taglio dei testimoni richiesti dalla difesa (oltre 100) oppure il rigetto dell’istanza di trasferimento del processo ad altra sede o anche la mancata traduzione in italiano di alcuni documenti provenienti dall’estero, sono stati sottoposti ai giudici europei, ma i magistrati italiani le hanno già valutate e rivalutate bocciandole. Alle risposte del governo potranno replicare i difensori di Berlusconi, in un contraddittorio scritto che precederà il verdetto che è preliminare alla decisione nel merito. Solitamente la Cedu ci impiega una anno prima di esaminare un ricorso dalla sua presentazione. Se la Corte accerta una violazione, essa può riconoscerle</p>
    <p>una “equa compensazione”, che consiste in un risarcimento economico dei pregiudizi sofferti. <hi rend="#b">La Corte non può annullare le decisioni o le leggi nazionali</hi>.</p>
    <p>Ma la sentenza Mediaset ha avuto una conseguenza importante dal punto di visto economico. Il diritto della Fininvest a detenere le quote eccedenti il 9,99 per cento di Banca Mediolanum, contestato proprio a causa della perdita dei requisiti di “onorabilità” (dovuta alla condanna) da parte dell’ex Cavaliere, azionista di <ref target="https://www.ilfattoquotidiano.it/2014/10/10/mediolanum-diventa-banca-e-il-condannato-berlusconi-deve-vendere-la-sua-parte/1150336/">maggioranza del gruppo che a seguito del verdetto dovette vendere quindi la sua parte di azioni.</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>