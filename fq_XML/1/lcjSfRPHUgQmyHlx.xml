<doc sitename="Il Fatto Quotidiano" title="Silvio Berlusconi, caduta durante i selfie al congresso del Ppe a Zagabria: ricoverato in clinica a Milano. &quot;Solo una contusione&quot; - Il Fatto Quotidiano" author="F Q" date="2019-11-22" url="https://www.ilfattoquotidiano.it/2019/11/22/silvio-berlusconi-caduta-durante-i-selfie-al-congresso-del-ppe-a-zagabria-ricoverato-in-clinica-a-milano-solo-una-contusione/5575647/" hostname="ilfattoquotidiano.it" description="Silvio Berlusconi è caduto mentre si stava concedendo ad alcuni selfie dopo il congresso del Ppe a Zagabria. Una volta ritornato in Italia giovedì pomeriggio alle ore 16, i medici hanno disposto alcuni accertamenti dai quali è emerso un ematoma intramuscolare. Fonti di Forza Italia confermano che non ci sono fratture e che si è …" categories="Politica" tags="Silvio Berlusconi" fingerprint="13ae827d3963400c">
  <main>
    <head rend="h1">Silvio Berlusconi, caduta durante i selfie al congresso del Ppe a Zagabria: ricoverato in clinica a Milano. “Solo una contusione”</head>
    <graphic src="https://st.ilfattoquotidiano.it/wp-content/uploads/2019/11/22/berlusconi-1200-690x362.jpg"/>
    <p><hi rend="#b">Silvio Berlusconi</hi> è caduto mentre si stava concedendo ad alcuni <hi rend="#b">selfie</hi> dopo il congresso del <hi rend="#b">Ppe</hi> a <hi rend="#b">Zagabria</hi>. Una volta ritornato in Italia giovedì pomeriggio alle ore 16, i medici hanno disposto <hi rend="#b">alcuni accertamenti</hi> dai quali è emerso un ematoma intramuscolare. Fonti di <hi rend="#b">Forza Italia</hi> confermano che non ci sono fratture e che si è trattato di “una banalissima contusione”. “Ha un comune ematoma”, ha poi chiarito il suo staff. “Per uno abituato da una vita <hi rend="#b">agli sgambetti</hi>, che volete che sia una piccola ‘botta’? Nulla, appunto…”, ha detto lo stesso Silvio Berlusconi, intervistato da <hi rend="#i">Libero</hi>, sabato in edicola.</p>
    <p>“Sta bene, bene, bene”, ha detto sua figlia, la presidente di Fininvest <hi rend="#b">Marina Berlusconi</hi>, lasciando la clinica <hi rend="#b">La Madonnina</hi> nel centro di Milano, dove il leader di Forza Italia è ricoverato e dove resterà in osservazione un paio di giorni. Gli ha fatto visita anche l’altra figlia, <hi rend="#b">Barbara</hi>, e le due hanno lasciato la clinica assieme, salutandosi prima di salire a bordo delle rispettive auto.</p>
    <p>L’<hi rend="#i">Ansa</hi> ricostruisce, citando fonti del Partito popolare europeo, che il leader di Forza Italia ha partecipato al congresso nella capitale croata fino alla proclamazione di<hi rend="#b"> Antonio Tajani</hi> a vicepresidente. Poi, uscendo dall’arena di Zagabria, si è concesso ai selfie e nella <hi rend="#b">ressa</hi> ha sbattuto. Il Presidente – aggiungono fonti azzurre – è rientrato come da programma alla fine del Congresso del Ppe con un <hi rend="#b">aereo privato</hi>. Poi gli esami al San Raffaele.</p>
    <p>“Nessuna <hi rend="#b">rottura di femore</hi>, clavicole, tibie o ossa varie. <hi rend="#b">Nessun rientro urgente</hi>, ma il presidente è rientrato come da programma alla fine del Congresso del Ppe. La verità è che si tratta di una banalissima contusione. Ma, come sapete, un battito di ali di una farfalla in <hi rend="#b">Cina</hi> provoca un uragano in<hi rend="#b"> Texas</hi>“, commentano fonti di Forza Italia.</p>
    <p>“Leggiamo ancora agenzie che contengono nuove informazioni e circostanze <hi rend="#b">totalmente inventate</hi> sulla salute del Presidente Berlusconi, che, come detto, ha <hi rend="#b">un comune ematoma</hi>. Nessuno sentiva la necessità che si creasse il genere del ‘retroscena sanitario’, per giunta inventato. La salute di un personaggio pubblico – come ben sapete – può essere certamente oggetto di cronaca, ma è spiacevole quando viene trattata con superficialità con dettagli inventati e <hi rend="#b">curiosità morbosa</hi>“, si legge in una nota diffusa dallo staff di Berlusconi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>