<doc sitename="Il Fatto Quotidiano" title="Per Conte “Berlusconi ha fatto anche molte cose buone nelle istituzioni. Ma per il suo conflitto di interessi non è nel dna del M5s” - Il video a La7 - Il Fatto Quotidiano" author="F Q" date="2021-12-07" url="https://www.ilfattoquotidiano.it/2021/12/07/per-conte-berlusconi-ha-fatto-anche-molte-cose-buone-nelle-istituzioni-ma-per-il-suo-conflitto-di-interessi-non-e-nel-dna-del-m5s-il-video-a-la7/6418044/" hostname="ilfattoquotidiano.it" description="BERLUSCONI AL QUIRINALE? NO GRAZIE. Firma anche tu la petizione su Change.org Silvio Berlusconi? Una figura “che ha avuto un ruolo istituzionale importante, ha fatto anche molte cose buone, ha interpretato sicuramente la voglia di rinnovamento di una parte del Paese che si è identificata con lui”. Ma nella sua carriera, complice “un conflitto pervasivo …" categories="Politica" tags="Giuseppe Conte;La7;Silvio Berlusconi" fingerprint="afcc7839b18fc811">
  <main>
    <p>
      <ref target="https://www.change.org/p/berlusconi-al-quirinale-no-grazie-174002e6-ef40-41cd-a968-8d385fb1ee52">BERLUSCONI AL QUIRINALE? NO GRAZIE. Firma anche tu la petizione su Change.org</ref>
    </p>
    <p>Silvio Berlusconi? Una figura “che ha avuto un ruolo istituzionale importante, ha fatto anche <hi rend="#b">molte cose buone</hi>, ha interpretato sicuramente la <hi rend="#b">voglia di rinnovamento</hi> di una parte del Paese che si è identificata con lui”. Ma nella sua carriera, complice “un <hi rend="#b">conflitto pervasivo d’interessi</hi> di cui è stato latore”, “ci sono stati dei passaggi che non sono nel <hi rend="#b">dna del Movimento 5 stelle</hi>“, che quindi “non ha come candidato Silvio Berlusconi”. Così il presidente M5s <hi rend="#b">Giuseppe Conte</hi> ha risposto a Myrta Merlino durante <hi rend="#i">L’aria che tira</hi>, su <ref target="https://www.la7.it/">La7</ref>, alla domanda su quale firmerebbe tra le <hi rend="#b">due petizioni</hi> sull’ipotesi di Berlusconi presidente della Repubblica: quella del <hi rend="#i">Fatto </hi>(oltre 150mila firme), che ricorda i motivi per cui l’uomo di Arcore è indegno di ricoprire la <hi rend="#b">massima carica dello Stato</hi>, e quella lanciata da <hi rend="#i">Libero </hi>a sostegno della candidatura (poco più di 8mila adesioni). “Firmerei la “<hi rend="#b">petizione Conte</hi>“, una terza petizione, dice l’ex premier, provocando la reazione ironica della conduttrice: “Lei è un democristiano, è inutile”.</p>
    <p>Conte sottolinea il proprio “rispetto” per B., ma senza citare la sua condanna definitiva a quattro anni per<hi rend="#b"> frode fiscale</hi>, nè l’affiliazione alla <hi rend="#b">loggia massonica P2</hi>, nè il processo ancora in corso per corruzione in atti giudiziari, nè il fatto che il suo braccio destro, <hi rend="#b">Marcello Dell’Utri</hi>, sia stato condannato in via definitiva a sette anni per concorso esterno in associazione mafiosa e quello sinistro, <hi rend="#b">Cesare Previti</hi>, a un totale di sette anni e mezzo per due corruzioni giudiziarie. Come recita il testo della nostra petizione su <hi rend="#i">change.org</hi>, B. ha<hi rend="#b"> prostituito ai suoi interessi privati non soltanto le sue escort</hi>, alcune minorenni, ma soprattutto i <hi rend="#b">principi costituzionali</hi> che aveva giurato di difendere per ben tre volte da presidente del Consiglio: legalità, giustizia, eguaglianza, dignità delle donne, libertà di stampa, indipendenza della magistratura, libero mercato, equità fiscale, scuola e sanità pubbliche, disciplina e onore, antifascismo. In questi giorni sul <hi rend="#i">Fatto </hi>il direttore <hi rend="#b">Marco Travaglio</hi> ripercorre a puntate la storia personale e giudiziaria di Silvio Berlusconi (<ref target="https://www.ilfattoquotidiano.it/in-edicola/articoli/2021/12/01/berlusconi-questa-e-la-storia-di-b/6411068/">prima puntata</ref> – <ref target="https://www.ilfattoquotidiano.it/in-edicola/articoli/2021/12/02/berlusconi-gli-affari-con-carboni-le-3-tv-e-la-prima-volta-da-indagato/6412547/">seconda puntata</ref> – <ref target="https://www.ilfattoquotidiano.it/in-edicola/articoli/2021/12/03/i-primi-decreti-ad-personam-craxiamato-salvano-le-tv-di-berlusconi/6413837/">terza puntata</ref> – <ref target="https://www.ilfattoquotidiano.it/in-edicola/articoli/2021/12/04/la-guerra-sporca-dei-giornali-e-il-pizzo-ai-clan-per-la-standa/6414996/">quarta puntata</ref>).</p>
    <p>
      <ref target="https://www.change.org/p/berlusconi-al-quirinale-no-grazie-174002e6-ef40-41cd-a968-8d385fb1ee52">BERLUSCONI AL QUIRINALE? NO GRAZIE. Firma anche tu la petizione su Change.org</ref>
    </p>
    <p>video La7</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>