<doc sitename="Il Fatto Quotidiano" title="Francesca Pascale &quot;abbandona&quot; Arcore e va Villa Giambelli: &quot;È rinata&quot;. E Berlusconi affitta Villa Gernetto - Il Fatto Quotidiano" author="F Q" date="2017-09-24" url="http://www.ilfattoquotidiano.it/2017/09/24/francesca-pascale-abbandona-arcore-e-va-villa-giambelli-e-rinata-e-berlusconi-affitta-villa-gernetto/3874575/" hostname="ilfattoquotidiano.it" description="Non ce la faceva più. Gente che arrivava a ogni ora del giorno, un ufficio più che una casa. E così Francesca Pascale, fidanzata di Silvio Berlusconi da 6 anni, ha deciso di lasciare Villa San Martino ad Arcore, e da qualche settimana si è trasferita a Rogoredo di Casatenovo, a Villa Giambelli, una decina di …" categories="Attualità" tags="Arcore;Francesca Pascale;Silvio Berlusconi" fingerprint="4d8c5aa9335b4c05">
  <main>
    <p>Non ce la faceva più. Gente che arrivava a ogni ora del giorno, un <hi rend="#b">ufficio</hi> più che una <hi rend="#b">casa</hi>. E così <hi rend="#b">Francesca Pascale, </hi>fidanzata di<hi rend="#b"> Silvio Berlusconi</hi> da 6 anni,<hi rend="#b"/>ha deciso di lasciare <hi rend="#b">Villa San Martino</hi> ad <hi rend="#b">Arcore</hi>, e da qualche settimana si è trasferita a Rogoredo di Casatenovo, a <hi rend="#b">Villa Giambelli</hi>, una decina di chilometri di distanza.</p>
    <p>La compagna del leader di Forza Italia, come riporta <hi rend="#i">Repubblica</hi>, è “<hi rend="#b">rinata</hi>” dopo l’allontanamento da Arcore, dove “cercherà di mettere piede il meno possibile”, racconta chi la frequenta. La nuova residenza è una villa di <hi rend="#b">1.140 metri quadrati</hi>, acquistata nel 2015 per 2 milioni e mezzo di euro su esplicita richiesta della Pascale e completamente rimessa a nuovo in due anni di lavori. <hi rend="#b">Sette camere</hi> e otto bagni, <hi rend="#b">15mila</hi> metri di giardino all’inglese: di spazio, per Dudù e famiglia di barboncini, ce n’è. Una parte dello <hi rend="#b">staff</hi> di Arcore ha dovuto seguire la Pascale nella nuova villa: cuochi, giardinieri, assistenti.</p>
    <p>La residenza del cuore di Silvio Berlusconi, però, rimane <hi rend="#b">Villa San Martino</hi>. È lì che, durante il giorno, continua a lavorare e a tenere gli <hi rend="#b">incontri politici</hi>, per poi ritirarsi alla sera nella nuova villa di Rogoredo con la compagna, dove cena e si ferma a dormire. Ed è sempre ad Arcore che l’ex Cavaliere dovrebbe festeggiare insieme a figli e nipoti il suo <hi rend="#b">ottantunesimo</hi> compleanno, il prossimo 29 settembre.</p>
    <p>Ma non è questa l’unica novità nel panorama dei <hi rend="#b">luoghi</hi> della vita privata e pubblica del Cavaliere. <hi rend="#b">Villa Gernetto</hi>, la grande residenza da 20mila metri quadri in stile neoclassico a due passi da Villa San Martino, è pronta ad una nuova vita, come scrive il quotidiano. Immaginata da Berlusconi come sede dell’<hi rend="#b">Università del pensiero liberale</hi>, progetto mai realizzato, la dimora è stata rilanciata, più umilmente, come <hi rend="#i">location</hi> per <hi rend="#b">eventi</hi>. Villa Gernetto, infatti, era ormai un buco nei bilanci di famiglia. Troppo costoso mantenerla: 2 milioni all’anno. E così la Fininvest ha deciso di metterla a reddito e dalla scorsa settimana viene affittata a una cifra compresa tra i 40 e i <hi rend="#b">50mila</hi> euro a serata. L’esordio, in piena settimana della moda milanese, è stato con l’evento di <hi rend="#b">Swarovski</hi>: è lì che <hi rend="#b">Boy George</hi>, uno degli invitati, si è scattato un <hi rend="#b"> selfie </hi>con Berlusconi, postandolo sul suo profilo Instagram con l’</p>
    <p><hi rend="#i">hashtag</hi>#iconic, iconico.</p>
  </main>
  <comments/>
</doc>