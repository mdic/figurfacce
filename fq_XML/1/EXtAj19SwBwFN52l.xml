<doc sitename="Il Fatto Quotidiano" title="Caos dentro Forza Italia: nuove nomine di Berlusconi, ma tre deputati lasciano" author="F Q" date="2021-02-15" url="https://www.ilfattoquotidiano.it/2021/02/15/caos-forza-italia-berlusconi-promuove-tajani-per-fermare-le-polemiche-ma-tre-deputati-lasciano-e-aderiscono-al-partito-di-toti/6102496/" hostname="ilfattoquotidiano.it" description="Promozioni e nomine dentro Forza Italia per fermare i malumori interni. Ma non basta. E tre deputati seguono il partito di Toti" categories="Politica" tags="Antonio Tajani;Forza Italia;Giovanni Toti;Silvio Berlusconi" fingerprint="2dd71622bb124b6c">
  <main>
    <head rend="h1">Caos Forza Italia, Berlusconi promuove Tajani per fermare le polemiche. Ma tre deputati lasciano e aderiscono al partito di Toti</head>
    <graphic src="https://st.ilfattoquotidiano.it/wp-content/uploads/2021/02/15/berlusconi-1200-2-690x362.jpg"/>
    <p>Giro di nomine dentro <hi rend="#b">Forza Italia</hi> per provare a placare i malumori dopo le nomine nell’esecutivo degli azzurri <hi rend="#b">Mara Carfagna, Maria Stella Gelmini e Renato Brunetta</hi>. A soli due giorni dal giuramente del governo Draghi, <hi rend="#b">Silvio Berlusconi </hi>ha deciso una serie di promozioni interne: <hi rend="#b">Antonio Tajani</hi> è stato nominato coordinatore nazionale, <hi rend="#b">Anna Maria Bernini</hi> sua vice e <hi rend="#b">Licia Ronzulli</hi> responsabile per i rapporti con gli alleati del centrodestra.</p>
    <p>La riorganizzazione però, non è bastata a riportare la pace e nei gruppi, scrive l’agenzia Ansa, resta un clima pesante e di profonda insoddisfazione. E cresce la competizione tra i tanti parlamentari, in lotta tra loro, per avere <hi rend="#b">un posto nella pattuglia di sottosegretari</hi> ( si parla di <hi rend="#b">cinque o sei posti</hi>) che spetta a Fi con cui si andrà a completare la squadra del governo. E non a caso, proprio oggi sono state confermate tre defezioni: si tratta di tre deputati, <hi rend="#b">Osvaldo Napoli, Daniela Ruffino e Guido Della Frera</hi> che hanno annunciato il loro addio al gruppo alla Camera per passare al gruppo Misto. Da tempo in rotta con la linea filo sovranista del partito, i tre parlamentari da mesi “dialogano” con <hi rend="#b">Giovanni Toti</hi>, leader di <hi rend="#b">Cambiamo!</hi>. E, poco dopo la defezione, hanno annunciato la loro adesione alla componente che fa riferimento al presidente della Liguria.</p>
    <p>E proprio in un clima così teso, Berlusconi è intervenuto con nomine e promozioni. Dopo la “promozione” di <hi rend="#b">Mariastella Gelmini</hi> a ministro, l’ex Cavaliere ha indicato al suo posto, quale facente funzioni di capogruppo alla Camera, <hi rend="#b">Roberto Occhiuto</hi>. Ma, l’ex premier vuole che Occhiuto resti il candidato azzurro per la presidenza della <hi rend="#b">regione Calabria</hi>.</p>
    <p>Il nuovo organigramma del partito prevede che il vicepresidente <hi rend="#b">Antonio Tajani</hi>, avrà come principale mandato il coordinamento e lo sviluppo di Forza Italia sul territorio. Tra i primi compiti quello di gestire l’attività e il contributo di Forza Italia al neonato governo di <hi rend="#b">Mario Draghi</hi>. Quanto a Licia Ronzulli, la senatrice ha la delega a coordinare, su indicazione di Berlusconi, le strategie comuni agli altri partiti della coalizione di centrodestra per le iniziative e per il programma. Capitolo a parte è infine il posto lasciato vacante da <hi rend="#b">Mara Carfagna</hi> alla vice presidenza della Camera. Stando ai rumors di Palazzo, quella poltrona potrebbe non rimanere a Forza Italia, anche tenuto conto che il partito azzurro ha anche un Questore a Montecitorio. L’ipotesi è sia assegnata a qualche centrista, si fa il nome di <hi rend="#b">Maurizio Lupi</hi>, o a un esponente della minoranza di Leu, cioè Sinistra Italiana, che è rimasta all’opposizione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>