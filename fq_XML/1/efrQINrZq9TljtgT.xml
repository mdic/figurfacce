<doc sitename="Il Fatto Quotidiano" title="Berlusconi al Quirinale? No, grazie - La nostra petizione ai parlamentari raggiunge le 370mila firme - Il Fatto Quotidiano" author="F Q" date="2021-12-01" url="https://www.ilfattoquotidiano.it/2021/12/01/berlusconi-al-quirinale-no-grazie-firma-la-nostra-petizione-ai-parlamentari/6411310/" hostname="ilfattoquotidiano.it" description="BERLUSCONI AL QUIRINALE? NO GRAZIE. Firma anche tu la petizione su Change.org Ai parlamentari della Repubblica, il Presidente della Repubblica dev’essere il garante della Costituzione. Silvio Berlusconi è il garante della corruzione e della prostituzione, non solo sul piano giudiziario, mentre la Costituzione l’ha violata prima e dopo il suo ingresso in politica. Ha prostituito …" categories="Politica" tags="Quirinale;Silvio Berlusconi" fingerprint="8f8d5119faece841">
  <main>
    <head rend="h1">Berlusconi al Quirinale? No, grazie – La nostra petizione ai parlamentari raggiunge le 370mila firme</head>
    <graphic src="https://st.ilfattoquotidiano.it/wp-content/uploads/2021/12/01/berlusconi_petizione-630-690x362.jpg"/>
    <p>
      <ref target="https://www.change.org/p/berlusconi-al-quirinale-no-grazie-174002e6-ef40-41cd-a968-8d385fb1ee52">BERLUSCONI AL QUIRINALE? NO GRAZIE. Firma anche tu la petizione su Change.org</ref>
    </p>
    <p>Ai parlamentari della Repubblica,</p>
    <p>il Presidente della Repubblica dev’essere il garante della <hi rend="#b">Costituzione</hi>. <ref target="https://www.ilfattoquotidiano.it/in-edicola/articoli/2021/12/01/no-al-garante-della-prostituzione/6411066/">Silvio Berlusconi è il garante della corruzione e della prostituzione</ref>, non solo sul piano giudiziario, mentre la Costituzione l’ha violata prima e dopo il suo ingresso in politica.</p>
    <p><hi rend="#b">Ha prostituito ai suoi interessi privati non soltanto le sue escort</hi>, alcune minorenni, ma soprattutto i principi costituzionali che aveva giurato di difendere per ben tre volte da presidente del Consiglio: legalità, giustizia, eguaglianza, dignità delle donne, libertà di stampa, indipendenza della magistratura, libero mercato, equità fiscale, scuola e sanità pubbliche, disciplina e onore, antifascismo.</p>
    <p>E’ stato eletto sei volte nel Parlamento italiano e una in quello europeo benché ineleggibile per la legge 361/1957 sui concessionari pubblici. <hi rend="#b">E’ stato condannato in via definitiva per avere frodato il fisco</hi>, derubando lo Stato che ora vorrebbe presiedere, occultando immense fortune nei paradisi fiscali.</p>
    <p>E, <hi rend="#b">da pregiudicato, pretende di guidare il Csm che decide sulle carriere dei magistrati.</hi> Ha abusato dei pubblici poteri per piegare il Parlamento ad approvargli 60 leggi ad personam, alcune bocciate dalla Consulta perché incostituzionali.</p>
    <p><hi rend="#b">Era affiliato alla loggia occulta P2</hi>. Ha corrotto parlamentari per ribaltare le sconfitte elettorali. Ha elevato a sistema il conflitto d’interessi, legittimando anche quelli degli altri. Ha sdoganato i peggiori disvalori, facendo pubblico vanto di condotte prima relegate alla clandestinità. Ha trasformato Camera, Senato ed enti locali in stipendifici per i suoi avvocati, coimputati, lobbisti, camerieri, badanti, Papi girl, igieniste dentali. <hi rend="#b">Ha screditato il Parlamento con la mozione “Ruby nipote di Mubarak”.</hi></p>
    <p>Ha coperto di vergogna gli italiani con sceneggiate e pagliacciate in giro per il mondo e <hi rend="#b">ha trascinato l’Italia in due guerre criminali contro l’Afghanistan e l’Iraq</hi>.</p>
    <p><hi rend="#b">Ha epurato giornalisti e artisti a lui sgraditi, trasformando la Rai in servizietto privato per Mediaset e Forza Italia.</hi> Ha usato i suoi manganelli catodici e cartacei per calunniare i migliori magistrati e giornalisti, oltre agli oppositori che ostacolavano i suoi disegni eversivi. Ha più volte elogiato Benito Mussolini. Ha giustificato l’evasione fiscale e varato condoni tributari, edilizi e ambientali. Il suo gruppo, con soldi suoi, ha corrotto politici, giudici, ufficiali della Guardia di Finanza, testimoni.</p>
    <p><hi rend="#b">Il suo braccio destro Cesare Previti è stato condannato definitivamente per due corruzioni giudiziarie. Idem il suo braccio sinistro Marcello Dell’Utri per concorso esterno in mafia.</hi> I suoi referenti in Campania e in Calabria, Nicola Cosentino e Amedeo Matacena, sono stati condannati l’uno in appello per concorso in camorra e l’altro in Cassazione per complicità con la ‘ndrangheta. E manca lo spazio per fare la conta dei danni inferti dai suoi tre malgoverni all’economia, alla scuola, alla sanità, all’ambiente, alla cultura, ai diritti civili.</p>
    <p>Per queste ragioni <hi rend="#b">chiediamo a tutti i parlamentari di non votarlo alla Presidenza della Repubblica. Anzi, di non parlarne proprio. E, se possibile, di non pensarci neppure.</hi></p>
    <p>
      <hi rend="#i">Firmato</hi>
    </p>
    <p>
      <hi rend="#i">Peter Gomez, Antonio Padellaro e Marco Travaglio</hi>
    </p>
    <p>
      <ref target="https://www.change.org/p/berlusconi-al-quirinale-no-grazie-174002e6-ef40-41cd-a968-8d385fb1ee52">BERLUSCONI AL QUIRINALE? NO GRAZIE. Firma anche tu la petizione su Change.org</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>