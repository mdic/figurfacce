<doc sitename="Il Fatto Quotidiano" title="Il boss Graviano interrompe l'interrogatorio al processo 'Ndrangheta stragista: &quot;Motivo? Non ci permettono di approfondire alcuni temi&quot; - Il Fatto Quotidiano" author="Lucio Musolino" date="2020-05-29" url="https://www.ilfattoquotidiano.it/2020/05/29/il-boss-graviano-interrompe-linterrogatorio-al-processo-ndrangheta-stragista-il-motivo-dichiarazioni-resteranno-prive-di-riscontro/5818008/" hostname="ilfattoquotidiano.it" description="Il boss Giuseppe Graviano ha deciso che non completerà l’interrogatorio iniziato nei mesi scorsi davanti alla Corte d’Assise di Reggio Calabria dove si sta celebrando il processo “’Ndrangheta stragista” in cui è imputato, assieme a Rocco Santo Filippone, come mandate dell’agguato in cui morirono due carabinieri nel gennaio 1994. Al termine dell’udienza dedicata alla testimonianza …" categories="'ndrangheta" tags="Lombardia;Milano;Palermo;Reggio Calabria;Silvio Berlusconi" fingerprint="6fa949e979eed024">
  <main>
    <head rend="h1">Il boss Graviano interrompe l’interrogatorio al processo ‘Ndrangheta stragista: “Motivo? Non ci permettono di approfondire alcuni temi”</head>
    <graphic src="https://st.ilfattoquotidiano.it/wp-content/uploads/2019/10/02/graviano-690x362.jpg"/>
    <p>Il boss <hi rend="#b">Giuseppe Graviano</hi> ha deciso che non completerà l’<hi rend="#b">interrogatorio</hi> iniziato nei mesi scorsi davanti alla Corte d’Assise di <hi rend="#b">Reggio Calabria</hi> dove si sta celebrando il processo “<hi rend="#b">’Ndrangheta stragista</hi>” in cui è imputato, assieme a <hi rend="#b">Rocco Santo Filippone</hi>, come mandate dell’agguato in cui morirono due <hi rend="#b">carabinieri</hi> nel gennaio 1994. Al termine dell’udienza dedicata alla testimonianza del pentito <hi rend="#b">Diego Zappia</hi> e agli sgoccioli dell’istruttoria dibattimentale, che si concluderà nelle prossime settimane, il colpo di scena lo ha servito l’avvocato <hi rend="#b">Giuseppe Aloisio</hi>, difensore del boss di <hi rend="#b">Brancaccio</hi> detto “Madre Natura”.</p>
    <p>“Volevo manifestare – dice in aula l’avvocato – la volontà di Graviano di <hi rend="#b">rinunciare</hi> all’esame. Questa rinuncia è anche motivata. Ovviamente non vi è il timore di <hi rend="#b">rispondere</hi> e lo ha dimostrato rispondendo a quelle che possono essere le domande della Corte, dell’ufficio (di <hi rend="#b">Procura</hi>, ndr), ma anche dei <hi rend="#b">colleghi</hi>. Vi è la consapevolezza che quelle <hi rend="#b">dichiarazioni</hi> resteranno prive di riscontro”. E così, dopo molte settimane in cui Graviano, per poter continuare l’interrogatorio, ha chiesto più volte di ascoltare l’audio delle <hi rend="#b">intercettazioni</hi> con il compagno d’ora d’aria <hi rend="#b">Umberto Adinolfi</hi>, da oggi ha deciso di tornare al silenzio che ha caratterizzato i suoi 26 anni di carcere.</p>
    <p>Eppure, nelle udienze di gennaio e febbraio, rispondendo alle domande del <hi rend="#b">procuratore aggiunto</hi> di Reggio Calabria <hi rend="#b">Giuseppe Lombardo</hi>, il boss aveva anticipato rivelazioni sconvolgenti: “Vi dirò dov’è l’agenda rossa di <hi rend="#b">Borsellino</hi> e chi ha fatto l’attentato al poliziotto Agostino e la moglie”. Ma non solo: prima aveva parlato genericamente di “<hi rend="#b">imprenditori del Nord</hi>” e poi ha fatto il nome di <hi rend="#b">Berlusconi</hi> che avrebbe incontrato tre volte a Milano mentre era latitante: “Negli anni ’70 mio nonno aveva messo i soldi nell’<hi rend="#b">edilizia al Nord</hi>. Il contatto è col signor Berlusconi, glielo dico subito”.</p>
    <p>E ancora: “Vada ad indagare sul mio <hi rend="#b">arresto</hi> e sull’arresto di mio fratello Filippo – aveva detto sempre al pm Lombardo – e scoprirà i veri <hi rend="#b">mandanti</hi> delle stragi”. Tutto, in sostanza, lasciava intendere non solo che Graviano con quelle frasi stesse lanciando precisi <hi rend="#b">messaggi</hi> all’esterno, ma anche che volesse continuare a parlare su una delle stagioni più buie dello <hi rend="#b">Stato italiano</hi>. Chi sa il linguaggio mafioso, però, ha compreso subito che, sin dall’inizio della sua deposizione, l’intenzione del boss di Brancaccio non è stata mai quella di <hi rend="#b">collaborare</hi> con la magistratura. Anzi, alla domanda postagli a gennaio dal procuratore aggiunto Giuseppe Lombardo (“Lei ci vuole dire oggi chi sono i responsabili delle stragi?”), “Madre natura” ha precisato: “Io non faccio l’<hi rend="#b">investigatore</hi>”.</p>
    <p>Tornando all’udienza di oggi, quindi, l’attesa per le nuove <hi rend="#b">dichiarazioni</hi> di Graviano rimarrà tale. Il perché lo si deve interpretare dalle <hi rend="#b">motivazioni</hi> che l’avvocato Aloisio ha fornito al presidente della Corte d’Assise <hi rend="#b">Ornella Pastore</hi>: “Durante il corso dell’esame dovevano essere affrontati alcuni argomenti che comunque andavano anche in linea a quella che è l’ipotesi accusatoria – dice l’avvocato – L’obiettivo era quello di chiarire i rapporti tra alcuni soggetti, ma anche del Graviano stesso, con alcuni <hi rend="#b">imprenditori</hi>. Ma vi era anche la volontà di andare a integrare quella che poteva essere la linea dell’ufficio (di Procura, ndr) per dare <hi rend="#b">maggiore ampiezza</hi> al processo stesso con alcuni riferimenti che sono già emersi durante l’esame”.</p>
    <p>“Siccome queste <hi rend="#b">dichiarazioni</hi> del signor Graviano, – aggiunge il difensore del boss – a mio parere, dovevano essere riscontrate e il riscontro ce lo potevano dare soltanto alcuni <hi rend="#b">collaboratori</hi>, non ultimi <hi rend="#b">Mandalà</hi> e <hi rend="#b">Spataro</hi>, su alcune domande non ci è stato permesso di <hi rend="#b">approfondire</hi> alcuni temi”. Quali? “In particolare – conclude Aloisio – quando parliamo di <hi rend="#b">Contorno</hi>. Avremmo voluto parlare dei rapporti di Contorno con alcuni <hi rend="#b">imprenditori</hi>. Non ci è stata data la possibilità di poter andare ad accertare e integrare questi <hi rend="#b">argomenti</hi>, la motivazione è questa: non c’è la possibilità di riscontrare le dichiarazioni del Graviano”. Secca la risposta della presidente della Corte d’Assise di Reggio Calabria<hi rend="#b"> Ornella Pastore</hi>: “Non ritengo assolutamente che sia stato compromesso il diritto di difesa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>