<doc sitename="Il Fatto Quotidiano" title="Ruby, i figli di Berlusconi parte civile nel processo contro un'ex ospite di Villa San Martino - Il Fatto Quotidiano" author="F Q" date="2024-01-30" url="https://www.ilfattoquotidiano.it/2024/01/30/ruby-i-figli-di-berlusconi-parte-civile-nel-processo-contro-unex-ospite-di-villa-san-martino/7427433/" hostname="ilfattoquotidiano.it" description="La donna, che partecipò al Grande fratello, è accusata di tentata estorsione nel processo in corso a Monza" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="2badd2436a0ab5a9">
  <main>
    <head rend="h1">Ruby, i figli di Berlusconi parte civile nel processo contro un’ex ospite di Villa San Martino</head>
    <graphic src="https://st.ilfattoquotidiano.it/wp-content/uploads/2024/01/30/Rigato-Berlusconi-690x362.jpg"/>
    <p>I cinque figli di <hi rend="#b">Silvio Berlusconi</hi>, <ref target="https://www.ilfattoquotidiano.it/2023/06/12/silvio-berlusconi-e-morto-primo-dei-populisti-recordman-di-inchieste-dalla-corruzione-alla-mafia-mago-della-comunicazione-un-primo-molto-parziale-ritratto-dellimprenditore-che-si-invento-poli/5920849/">morto lo scorso 12 giugno</ref>, si sono costituiti parte civile nel processo a carico di<hi rend="#b"> Giovanna Rigato</hi>, ex ospite delle “cene eleganti” di Arcore accusata di aver tentato di estorcere un milione di euro al leader di Forza Italia. L’<hi rend="#b">ex concorrente del Grande fratello </hi>è imputata, secondo l’accusa, per aver chiesto prima 500mila euro poi un <hi rend="#b">milione di euro</hi> in cambio del suo silenzio su quello che avveniva a Villa San Martino. Gli eredi dell’ex premier avrebbero potuto rinunciare, ma oggi in Tribunale a Monza – assistiti dall’avvocato Giorgio Perroni – hanno comunicato che il dibattimento proseguirà. Si torna in aula il prossimo 17 aprile. Rigato, difesa dall’avvocato Stefano Gerunda e dal collega Corrado Viazzo, ha sempre negato ogni addebito.</p>
    <p>“Berlusconi è una persona che io stimo molto, è una persona che se ho bisogno di qualsiasi cosa soprattutto di un consiglio, la cosa più preziosa per me, è disponibile e reperibile” diceva <ref target="http://www.ilfattoquotidiano.it/2012/11/26/processo-ruby-50mila-euro-da-mediaset-alla-teste-che-non-lavora/212268/">il 26 novembre del 2012 Rigato</ref>, intervistata dopo una udienza al processo Ruby, dichiarando di percepire <hi rend="#b">50mila euro da Mediaset</hi>. “Sono diventata giornalista, vorrei farei la conduttrice…” aveva detto ai cronisti. Il nome della Rigato era poi ricomparso nella lista delle cosiddette Olgettine che, secondo la Procura di Milano, <ref target="http://www.ilfattoquotidiano.it/2016/04/07/ruby-ter-nuovo-fascicolo-per-ultimi-pagamenti-di-berlusconi-alle-olgettine/2618011/">ancora ricevevano soldi da Silvio Berlusconi fino a gennaio 2016.</ref></p>
    <p>Ma l’ex premier l’aveva denunciata. A differenza delle altre ragazze come spiegava anche lei nel 2012 non ha mai ricevuto soldi direttamente da Berlusconi, neppure i 2.500 euro che per un lungo periodo l’ex Cavaliere ha elargito ogni mese per “risarcire” le ragazze dei danni di subiti a causa delle inchieste. A luglio scorso, Rigato si sarebbe presentata ad Arcore in compagnia di un amico per un colloquio chiedendo prima <hi rend="#b">500mila euro e poi un milione</hi>. La minaccia sarebbe stata rivolta a uno dei legali del leader di Forza Italia che poi ha presentato denuncia. La donna aveva anche mandato una mail direttamente al pm di Milano <hi rend="#b">Luca Gaglio</hi>, titolare dell’inchiesta con Tiziana Siciliano, in cui spiegava che voleva fare dichiarazioni inviando anche una copia a Berlusconi. La Rigato era stata poi interrogata dagli inquirenti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>