<doc sitename="Il Fatto Quotidiano" title="Forza Italia: post su Fb pubblicato da Leopoli, Ucraina. Palmieri: 'Dietro non c'è la Russia, ma la moglie di un mio collaboratore' - Il Fatto Quotidiano" author="Eleonora Bianchini" date="2018-01-12" url="https://www.ilfattoquotidiano.it/2018/01/12/forza-italia-post-su-facebook-pubblicato-dallucraina-palmieri-dietro-non-ci-sono-i-russi-solo-la-moglie-di-un-mio-collaboratore/4088503/" hostname="ilfattoquotidiano.it" description="Forza Italia aggiorna la sua pagina Facebook dall’Ucraina. Più precisamente da Leopoli. “Loro credono nella gestione del potere nelle mani di pochi. Noi crediamo nella democrazia l, nella persona e nella libertà!”, si legge nel post. La geolocalizzazione non passa inosservata. “Condivisibile, ma perché da Leopoli?”, chiede Matteo. Ma dietro alla location non c’è nessuna …" categories="Politica" tags="Facebook;Forza Italia;Silvio Berlusconi" fingerprint="d2b67054cae04e48">
  <main>
    <head rend="h1">Forza Italia: post su Fb pubblicato da Leopoli, Ucraina. Palmieri: ‘Dietro non c’è la Russia, ma la moglie di un mio collaboratore’</head>
    <graphic src="https://st.ilfattoquotidiano.it/wp-content/uploads/2015/03/forzaitalia-pd-6752.jpg"/>
    <p>Forza Italia aggiorna la sua pagina <hi rend="#b">Facebook</hi> dall’<hi rend="#b">Ucraina</hi>. Più precisamente da <hi rend="#b">Leopoli</hi>. “Loro credono nella gestione del potere nelle mani di pochi. Noi crediamo nella democrazia l, nella persona e nella libertà!”, si legge nel post. La geolocalizzazione non passa inosservata. “Condivisibile, ma perché da <hi rend="#b">Leopoli</hi>?”, chiede Matteo. Ma dietro alla location non c’è nessuna ipotesi di <hi rend="#b">fantapolitica</hi> o di ospitalità del governo di <hi rend="#b">Kiev</hi>. A chiarirlo a <hi rend="#i">ilfattoquotidiano.it</hi> è <hi rend="#b">Antonio Palmieri</hi>, da anni responsabile nazionale della comunicazione elettorale e web per il partito di <hi rend="#b">Silvio Berlusconi</hi>.</p>
    <p>
      <graphic src="https://st.ilfattoquotidiano.it/wp-content/uploads/2018/01/12/forza-italia-1.jpg"/>
    </p>
    <p>“Voglio tranquillizzare tutti – dice – dietro a questo post non ci sono i russi”. Infatti. “Semplicemente uno dei miei <hi rend="#b">collaboratori</hi> è andato in <hi rend="#b">Ucraina</hi> perché ha sposato una ragazza di là, quindi sta aggiornando Facebook da <hi rend="#b">Leopoli</hi> per motivi famigliari. Torna domenica e da allora i <hi rend="#b">contenuti social</hi> saranno postati da <hi rend="#b">Roma</hi> o <hi rend="#b">Milano</hi>“. Ottimo. Però risulta quanto meno curioso che la pagina di uno dei principali partiti italiani venga aggiornata da <hi rend="#b">Leopoli</hi>. “La caratteristica bella del digitale è che si può lavorare da qualsiasi luogo, non solo dall’ufficio”. Niente russi, niente complotti. Sono un pacifico ritorno in famiglia, in <hi rend="#b">Ucraina</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>