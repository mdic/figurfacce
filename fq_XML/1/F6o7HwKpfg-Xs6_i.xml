<doc sitename="Il Fatto Quotidiano" title="Stragi di mafia, Renzi dà la linea e Salvini e Meloni lo seguono: &quot;Berlusconi? Indagini senza logica&quot;, &quot;Ridicolizzano la magistratura&quot; - Il Fatto Quotidiano" author="F Q" date="2019-09-27" url="https://www.ilfattoquotidiano.it/2019/09/27/stragi-di-mafia-renzi-da-la-linea-e-salvini-e-meloni-lo-seguono-berlusconi-indagini-senza-logica-ridicolizzano-la-magistratura/5482187/" hostname="ilfattoquotidiano.it" description="La strada l’ha aperta Renzi, che ha parlato di un’inchiesta “senza uno straccio di prova“. Subito dopo si sono accodati uno dopo l’altro la presidente di Fratelli d’Italia Giorgia Meloni e il segretario della Lega Matteo Salvini. E’ l’anomalo fronte schierato contro l’inchiesta che cerca di fare luce sui mandanti delle stragi di mafia del …" categories="Politica" tags="Giorgia Meloni;Matteo Renzi;Matteo Salvini;Silvio Berlusconi" fingerprint="cfe23e06003dc339">
  <main>
    <head rend="h1">Stragi di mafia, Renzi dà la linea e Salvini e Meloni lo seguono: “Berlusconi? Indagini senza logica”, “Ridicolizzano la magistratura”</head>
    <graphic src="https://st.ilfattoquotidiano.it/wp-content/uploads/2019/09/27/meloni-salvini-1200-690x362.jpg"/>
    <p>La strada l’ha aperta Renzi, che ha parlato di un’inchiesta “<hi rend="#b">senza uno straccio di prova</hi>“. Subito dopo si sono accodati uno dopo l’altro la presidente di Fratelli d’Italia <hi rend="#b">Giorgia Meloni</hi> e il segretario della Lega <hi rend="#b">Matteo</hi><hi rend="#b">Salvini</hi>. E’ l’anomalo fronte schierato contro l’inchiesta che cerca di fare luce sui mandanti delle <hi rend="#b">stragi di mafia del 1992 e 1993</hi>, nel cui fascicolo è finito indagato anche Silvio Berlusconi.</p>
    <p>Se nella polemica politica Renzi continua a dire che è al governo con i Cinquestelle solo per non permettere di farlo a Salvini e viceversa l’ex ministro attacca ogni giorno il leader di Italia Viva, alla fine le parole con cui commentano l’indagine della<hi rend="#b"> Procura di Firenze</hi> si somigliano parecchio, fino a sovrapporsi. Renzi si dice “<hi rend="#b">attonito</hi>” per il fatto che Berlusconi sia indagato – tra le altre cose – per l’attentato fallito a <hi rend="#b">Maurizio Costanzo</hi> e che i pm, così facendo, fanno un “pessimo servizio alle istituzioni”. E Salvini usa altre parole (un po’ più di grana grossa), ma esprime concetti molto simili, anche lui su facebook, ma in diretta. “Ho visto che Berlusconi è indagato perché secondo qualcuno avrebbe tentato di uccidere<hi rend="#b"> Maurizio Costanzo</hi>… Ma basta… Giudici che usano risorse pubbliche per indagini senza logica… Siamo seri, ma indaghiamo su <hi rend="#b">stupratori</hi>, <hi rend="#b">‘ndranghetisti</hi> e <hi rend="#b">camorristi</hi>“. Nell’elenco dell’ex ministro dell’Interno manca solo Cosa nostra che è proprio su quello che indaga la Procura di Firenze.</p>
    <p>Più ispirato ai vecchi spartiti è l’intervento della Meloni che parla di <hi rend="#b">accanimento giudiziario</hi> e evocazione di magistratura politicizzata: “L’indagine a carico di Silvio Berlusconi dimostra, anche a chi come noi ha sempre predicato il massimo rispetto per la magistratura, che nei confronti di chi ha avuto il torto di <hi rend="#b">contrastare la sinistra</hi> con una coalizione di centrodestra c’è stato e c’è ancora un accanimento giudiziario senza precedenti. L’impressione è che, in alcune Procure, se non si indaga su Berlusconi non si sia nessuno. Se davvero le cose stessero come dice la stampa, l’inchiesta avrebbe del grottesco e rischierebbe di <hi rend="#b">ridicolizzare</hi> il delicato e fondamentale ruolo della magistratura”. Che tradotto è quello che ha detto Renzi sul “<hi rend="#b">pessimo servizio alla credibilità delle istituzioni</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>