<doc sitename="Il Fatto Quotidiano" title="Ti ricordi.... Quando il Milan portò in Italia Redondo: il dandy argentino divenne uno dei più grandi rimpianti del Diavolo - Il Fatto Quotidiano" author="Cristiano Vella" date="2020-07-24" url="https://www.ilfattoquotidiano.it/2020/07/24/ti-ricordi-quando-il-milan-porto-in-italia-redondo-il-dandy-argentino-divenne-uno-dei-piu-grandi-rimpianti-del-diavolo/5879267/" hostname="ilfattoquotidiano.it" description="Il tacco sinistro che tocca il pallone mandandolo a destra, tra le gambe dell’avversario mentre il corpo se ne va a sinistra. Il volto di chi ha subito quella giocata che diventa un enorme punto interrogativo, il pallone che rotola verso il fondo, l’autore della prodezza che lo riprende e lo offre al compagno che …" categories="Calcio" tags="Adriano Galliani;Milan;Real Madrid;Serie A;Silvio Berlusconi" fingerprint="2ea9f63e68bf2835">
  <main>
    <head rend="h1">Ti ricordi…. Quando il Milan portò in Italia Redondo: il dandy argentino divenne uno dei più grandi rimpianti del Diavolo</head>
    <graphic src="https://st.ilfattoquotidiano.it/wp-content/uploads/2020/07/24/redondo-1200-690x362.jpg"/>
    <p>Il <hi rend="#b">tacco sinistro</hi> che tocca il pallone mandandolo a destra, tra le gambe dell’avversario mentre il corpo se ne va a <hi rend="#b">sinistra</hi>. Il volto di chi ha subito quella giocata che diventa un enorme <hi rend="#b">punto</hi><hi rend="#b">interrogativo</hi>, il pallone che rotola verso il fondo, l’autore della <hi rend="#b">prodezza</hi> che lo riprende e lo offre al compagno che arriva in corsa e deve solo appoggiarlo in rete. Quella di <hi rend="#b">Redondo</hi> all’Old Trafford nei quarti di finale di <hi rend="#b">Champions 1999/2000</hi>, ai danni del povero <hi rend="#b">Berg</hi>, è, senza paura di essere smentiti, una delle 10 giocate più folli e <hi rend="#b">meravigliose</hi> del gioco del calcio. Perché arriva in una situazione totalmente inaspettata, con un <hi rend="#b">calciatore</hi> che non fa della velocità e dunque della <hi rend="#b">propensione</hi> alla fuga in dribbling la sua arma migliore, perché pensare una cosa del genere fuori casa, all’Old Trafford, in un<hi rend="#b"> quarto di finale</hi>, è oltre i limiti della <hi rend="#b">follia</hi> e perché fare una cosa del genere dopo averla pensata li <hi rend="#b">oltrepassa</hi>, quei limiti.</p>
    <p>E con quel pezzo d’arte ancora negli occhi i tifosi del <hi rend="#b">Milan</hi>, esattamente 20 anni fa sognavano. Sì, perché oltre alla follia di quella giocata Redondo, che <hi rend="#b">Galliani</hi> stava provando a strappare al <hi rend="#b">Real</hi>, era tanto altro e forse addirittura l’esatto opposto: la <hi rend="#b">razionalità</hi>, l’eleganza, l’intelligenza nel <hi rend="#b">calamitare</hi> palloni al centro del campo, dettare tempi, dipingere <hi rend="#b">corridoi</hi> dove altri vedono un retropassaggio. È una sorta di <hi rend="#b">dandy</hi>, Redondo, che rifiuta la <hi rend="#b">convocazione</hi> ai mondiali del 1990 per laurearsi in <hi rend="#b">Economia e Commercio</hi> e quella ai mondiali del 1998 perché gli viene chiesto di tagliare i capelli. Un dandy che <hi rend="#b">accarezza</hi> la palla e la porta a ritmi piazzolliani, ma capace anche di <hi rend="#b">assoli</hi> decisamente rock, livello Jimi Hendrix, come Berg sa bene. Povero Berg. Di quelli che ti stregano pure se non sei un <hi rend="#b">esteta</hi>, pure se sei Capello, allenatore emblema della <hi rend="#b">concretezza</hi> che dopo averlo avuto un anno a Madrid vorrebbe portarselo ovunque, ma invano.</p>
    <p>E due molto sensibili al fascino dei calciatori forti sono Galliani e <hi rend="#b">Berlusconi</hi>: la Serie A e il <hi rend="#b">Milan</hi> nel 2000 sono ancora il <hi rend="#b">gotha</hi>, nonostante i rossoneri non vivano il loro momento migliore. In panca c’è <hi rend="#b">Zaccheroni</hi>, un anno prima aveva vinto anche un po’ a sorpresa lo <hi rend="#b">scudetto</hi>, ma l’ultima stagione è stata così così: terzi in campionato, fuori ai gironi in <hi rend="#b">Champions</hi>. La dirigenza rossonera fiuta l’occasione di prendere il miglior <hi rend="#b">centrocampista</hi> al mondo e sborsa 35 miliardi di lire per accaparrarsi il <hi rend="#b">calciatore</hi> seppur 31enne. È il 28 luglio quando arriva l’ufficialità: Redondo è del <hi rend="#b">Milan</hi>. Il ds della Juve <hi rend="#b">Moggi</hi> dirà che il suo <hi rend="#b">Matteo</hi><hi rend="#b">Brighi</hi>, appena preso dal <hi rend="#b">Rimini</hi> per due miliardi sia meglio dell’argentino, ma ci credono in pochi. In breve però dal sogno si passa all’incubo: Redondo in <hi rend="#b">allenamento</hi> soffre, ritiene i carichi di lavoro troppo pesanti e il <hi rend="#b">ginocchio</hi> gli porta continuamente problemi dopo aver messo un piede in fallo: l’infortunio però è più serio del previsto, i legamenti sono saltati e anche la <hi rend="#b">riabilitazione</hi> è molto, molto problematica. È un calvario per Fernando, e anche un’<hi rend="#b">umiliazione</hi>: lui, che cammina a testa alta col pallone o senza, rifiutando un <hi rend="#b">mondiale</hi> pur di non scendere a compromessi, costretto a stare fuori praticamente sempre, venendo pure pagato 8 miliardi di lire a <hi rend="#b">stagione</hi>. Per questo chiederà a <hi rend="#b">Galliani</hi> di non percepire stipendio fino al rientro in campo.</p>
    <p>E mentre qualcuno gli consiglia di <hi rend="#b">lasciar</hi><hi rend="#b">perdere</hi>, ormai ha più di 30 anni, un palmares a cinque stelle e può andar via felice, lui non ci pensa neppure. Impiega due anni e mezzo, si sottopone a un <hi rend="#b">intervento</hi> pericolosissimo e cruento, ma a dicembre del 2002 torna in campo contro la <hi rend="#b">Roma</hi>, negli ultimi minuti e il pubblico lo saluta con un <hi rend="#b">boato</hi>. In panchina intanto è arrivato <hi rend="#b">Ancelotti</hi> e Redondo si ritaglia diversi spezzoni di gara, fino all’esordio da titolare prima in A, col <hi rend="#b">Modena</hi>, poi in Champions a <hi rend="#b">Mosca</hi>. Si ritaglierà 19 presenze, alzerà seppur non da protagonista la <hi rend="#b">Champions</hi> vinta a Manchester contro la <hi rend="#b">Juve</hi>, e da protagonista la Coppa Italia contro la Roma. L’anno dopo giocherà altre 14 partite col Milan, chiuso però dall’astro nascente <hi rend="#b">Pirlo</hi> e chiuderà la carriera. Resta uno dei più grandi <hi rend="#b">rimpianti</hi> per gli appassionati italiani, non solo milanisti: quel dandy dal tocco delicato e dalla sicurezza quasi <hi rend="#b">presuntuosa</hi>, sfrontata, avrebbe potuto divertirsi e far divertire tifosi e compagni. Gli avversari un po’ meno a <hi rend="#b">guardare</hi> la faccia di Berg.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>