<doc sitename="Il Fatto Quotidiano" title="La7, Carofiglio: &quot;Prescrizione? È una cosa vergognosa. Non capisco le polemiche incaute scatenate dai miei amici del Pd&quot; - Il Fatto Quotidiano" author="F Q" date="2019-11-27" url="https://www.ilfattoquotidiano.it/2019/11/27/la7-carofiglio-prescrizione-e-una-cosa-vergognosa-non-capisco-le-polemiche-incaute-scatenate-dai-miei-amici-del-pd/5582751/" hostname="ilfattoquotidiano.it" description="“La polemica sulla prescrizione? Io veramente non so cosa muova i miei amici del Pd a fare uscite così incaute su questo tema“. È il monito lanciato da Gianrico Carofiglio, ex magistrato ed ex senatore del Pd, nel corso di “Otto e Mezzo”, su La7, a proposito dello scontro interno alla maggioranza sulla prescrizione e …" categories="La7" tags="Andrea Orlando;Gianrico Carofiglio;Marco Travaglio;Movimento 5 Stelle;PD;Prescrizione;Silvio Berlusconi" fingerprint="218f6f735aa31db6">
  <main>
    <p>“<hi rend="#b">La polemica sulla prescrizione? Io veramente non so cosa muova i miei amici del Pd a fare uscite così incaute su questo tema</hi>“. È il monito lanciato da <hi rend="#b">Gianrico Carofiglio</hi>, ex magistrato ed ex senatore del <hi rend="#b">Pd</hi>, nel corso di <ref target="http://www.la7.it/ottoemezzo"> “Otto e Mezzo”</ref>, su La7, a proposito dello </p>
    <p>
      <ref target="https://www.ilfattoquotidiano.it/2019/11/26/prescrizione-il-pd-insiste-sulla-richiesta-di-rinvio-della-riforma-da-bonafede-garanzie-non-soddisfacenti/5581587/">scontro interno alla maggioranza sulla prescrizione e delle parole dei dem</ref>
    </p>
    <hi rend="#b">Andrea Marcucci (“M5s non detta l’agenda dei provvedimenti”) e Andrea Orlando (“Sulla prescrizione l’accordo è da trovare”).</hi>
    <p>Carofiglio, che ironizza sulla sua totale sintonia con il direttore del Fatto, <hi rend="#b">Marco Travaglio</hi>, aggiunge: “<hi rend="#b">Qui non c’è nessuna questione di farsi dettare l’agenda, come sostiene Marcucci. La legge c’è, come ha detto Travaglio.</hi> Si è parlato di processo breve e di tempi certi del processo in un’epoca geologica diversa, quando regnava Berlusconi che tentava di bloccare i processi con tutti i mezzi. Io ricordo un intervento che feci in Senato. E dissi: ‘Adesso facciamo il processo breve, quindi non potrà che durare 2 o 3 anni, come si diceva. <hi rend="#b">Poi introdurremo anche le malattie brevi, per cui non puoi stare ricoverato più di un mese.</hi> Se non sei guarito entro un mese, vai fuori dall’ospedale'”.</p>
    <p>Lo scrittore sottolinea: “Certo che ci vorrebbero mezzi, norme e strutture che consentanom di accelerare i tempi dei processi. Ci vorrebbe sicuramente una riforma epocale, ma u<hi rend="#b">na riforma della prescrizione, con tutti i suoi difetti, è stata fatta ed è arrivata in un sistema in cui accadevano delle cose vergognose</hi>“.<lb/> Carofiglio racconta un episodio accaduto quando era pm a Bari: “Ci fu in Puglia una colossale truffa realizzata da un’impresa mafiosa, legata ai clan palermitani. Facemmo un’indagine accuratissima, addirittura gli indagati erano così incastrati che furono costretti a confessare in incidente probatorio. Andammo al dibattimento e il processo, che durò tempi regolari, finì qualche giorno prima della sentenza con la prescrizione dovuta alla<hi rend="#b"> legge Cirielli.</hi><hi rend="#b">Questa è una cosa vergognosa. Se a un giudice di un Paese anglosassone dite come funzionava o funziona ancora la prescrizione in Italia, si mette a ridere perché pensa che lo stiate prendendo per il naso</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>