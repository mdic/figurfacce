<doc sitename="Il Fatto Quotidiano" title="&quot;Cene eleganti ad Arcore? Ci viene da ridere. Pronte a parlare al processo Ruby Ter&quot;" author="F Q" date="2021-10-06" url="https://www.ilfattoquotidiano.it/2021/10/06/cene-eleganti-ad-arcore-ci-viene-da-ridere-pronte-a-parlare-al-processo-ruby-ter-chi-e-imputato-non-ci-mette-la-faccia/6344628/" hostname="ilfattoquotidiano.it" description="&quot;CHI E' IMPUTATO NON CI METTE LA FACCIA&quot;" categories="Giustizia" tags="Caso Ruby;Olgettine;Processo Ruby;Ruby;Silvio Berlusconi" fingerprint="4c6931117aad4173">
  <main>
    <head rend="h1">“Cene eleganti ad Arcore? Ci viene da ridere”. Guerra e Sorcinelli al Ruby Ter: “Pronte a parlare, chi è imputato non ci mette la faccia”</head>
    <graphic src="https://st.ilfattoquotidiano.it/wp-content/uploads/2021/10/06/Sorcinelli-Guerra-olgettine-Berlusconi-690x362.jpg"/>
    <p>Dicono di essere pronte a riferire in aula durante una delle prossime udienze per riprendersi “la vita e la dignità”. Ad anni di distanza, al termine dell’udienza del <hi rend="#b">processo Ruby Ter</hi> in cui <hi rend="#b">Silvio Berlusconi</hi> è imputato insieme ad altre <hi rend="#b">28 persone</hi>, comprese loro due, <hi rend="#b">Alessandra Sorcinelli</hi> e <hi rend="#b">Barbara Guerra</hi> parlano. <hi rend="#b">“Cene eleganti? Mi viene da ridere”</hi>, dice la prima spiegando di voler chiarire quanto accaduto nelle serate di <hi rend="#b">Arcore</hi>. “Non ho più nessun rapporto col presidente: non ci si vede e non ci si sente, <hi rend="#b">non mi interessa la sua vita</hi> e sono qui, dopo dieci anni, perché voglio riprendermi la mia vita, la mia dignità”, aggiunge. Il suo legale, l’avvocato <hi rend="#b">Luigi Liguori</hi>, ha chiarito che “renderà l’esame per dimostrare la sua <hi rend="#b">innocenza</hi>, per chiarire alcune circostanze” proprio in relazione alle serate e rappresentare la “verità”.</p>
    <p>Stessa intenzione di <hi rend="#b">Barbara Guerra</hi>: “Sono pronta a parlare in aula, visto che chi è imputato non si prende la <hi rend="#b">responsabilità</hi> di venire e metterci la faccia. Sono d’accordo col pm Siciliano, è vecchio ma poteva presentarsi. Io sono ancora qui oggi, la mia vita è stata bloccata e <hi rend="#b">danneggiata</hi>, la mia <hi rend="#b">dignità</hi> messa sotto terra e sono qui per far luce e riprendere la mia vita prima di questo schifo”, ha detto. Quindi ha aggiunto che valuterà “se ci sono cose in più da dire” e di essere “molto risentita con lui, molto <hi rend="#b">indignata</hi>, non posso sentirmi dare della <hi rend="#b">escort</hi> da anni, doveva proteggermi, mi ha rovinato la vita”. Qualcuno le ha chiesto anche cosa ne pensasse dell’ipotesi di una corsa di Berlusconi alla <hi rend="#b">Presidenza della Repubblica</hi> e lei ha risposto: “Per me deve stare a casa a fare il nonno”.</p>
    <p>Già <hi rend="#b">Marysthell Polanco</hi> tempo fa in aula aveva detto di essere pronta a rendere esame in aula per “dire la verità” nelle prossime udienze. Ad una cena “nella villa in <hi rend="#b">Sardegna</hi> (Villa Certosa, <hi rend="#i">ndr</hi>) sono scappata per aver visto delle <hi rend="#b">scene un po’ oltre</hi>. Era una delle volte che frequentavo quella casa che per me era diventata un po’ al limite della decenza”, ha chiarito ancora Guerra al termine dell’appuntamento in Tribunale a <hi rend="#b">Milano</hi>, dove oggi avrebbe dovuto deporre il ragioner <hi rend="#b">Giuseppe Spinelli</hi>, contabile di Berlusconi.</p>
    <p>Non ha potuto perché è “a <hi rend="#b">Barcellona</hi> per una <hi rend="#b">operazione</hi> agli occhi fissata nella giornata di ieri”, ha spiegato il <hi rend="#b">pm Luca Gaglio</hi>, che rappresenta l’accusa con la procuratrice aggiunta<hi rend="#b"> Tiziana Siciliano</hi>, nel processo che vede imputato l’ex presidente del Consiglio e altre 28 persone, accusati a vario titolo di <hi rend="#b">corruzione</hi> in atti giudiziari e <hi rend="#b">falsa testimonianza</hi>. I pm hanno chiesto di acquisire agli atti del processo i <hi rend="#b">verbali</hi> delle deposizioni rese nel <hi rend="#b">2015</hi> da Spinelli nel corso delle indagini preliminari relative ai processi Ruby e Ruby bis.</p>
    <p>Un’istanza alla quale sia il difensore di Berlusconi, l’avvocato <hi rend="#b">Federico Cecconi</hi>, sia la maggior parte dei difensori degli altri imputati hanno “prestato il consenso”. Il tribunale ha disposto l’acquisizione del “verbali di <hi rend="#b">sommarie informazioni</hi> rese da Spinelli nel corso delle indagini preliminari” sei anni fa e dei documenti forniti da Spinelli, relativi alle <hi rend="#b">“dazioni in contanti”</hi> dell’ex presidente del Consiglio alle sue ospiti, forniti ai pm nel corso di un <hi rend="#b">interrogatorio</hi>. La corte si è riservata di decidere, invece, se sentire o meno Spinelli in aula e la decisione verrà presa nella prossima udienza che si terrà il 20 ottobre. Ulteriori udienze sono state fissate il 3, il 17 e il 24 novembre.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>