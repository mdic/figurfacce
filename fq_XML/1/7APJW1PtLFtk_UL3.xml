<doc sitename="Il Fatto Quotidiano" title="Foa, Salvini: &quot;Se Forza Italia sceglie il Pd chi è di centrodestra venga nella Lega&quot; Berlusconi: &quot;Dobbiamo andare d'accordo&quot; - Il Fatto Quotidiano" author="F Q" date="2018-08-02" url="https://www.ilfattoquotidiano.it/2018/08/02/foa-salvini-se-forza-italia-sceglie-il-pd-chi-e-di-centrodestra-venga-nella-lega-berlusconi-dobbiamo-andare-daccordo/4533842/" hostname="ilfattoquotidiano.it" description="La valanga provocata nel centrodestra dall’affaire Foa non conosce freno. “A Silvio dico: andare contro il cambiamento è una scelta – premette Matteo Salvini nell’intervista concessa a Quotidiano Nazionale – ma ad ogni scelta corrispondono delle conseguenze“. L’ordine impartito da Silvio Berlusconi ai suoi di non votare il presidente indicato dal governo Lega-M5s in Vigilanza …" categories="Politica" tags="Forza Italia;Lega;Marcello Foa;Matteo Salvini;Rai;Silvio Berlusconi" fingerprint="6cf79074b00e430d">
  <main>
    <head rend="h1">Foa, Salvini: “Se Forza Italia sceglie il Pd chi è di centrodestra venga nella Lega” Berlusconi: “Dobbiamo andare d’accordo”</head>
    <graphic src="https://st.ilfattoquotidiano.it/wp-content/uploads/2018/04/14/salvini-berlusconi-675.jpg"/>
    <p>La valanga provocata nel centrodestra dall’<hi rend="#i">affaire</hi> Foa non conosce freno. “A Silvio dico: andare contro il cambiamento è una scelta – premette <hi rend="#b">Matteo Salvini</hi> nell’intervista concessa a <hi rend="#i">Quotidiano Nazionale</hi> – ma ad ogni scelta corrispondono delle <hi rend="#b">conseguenze</hi>“. L’ordine impartito da <hi rend="#b">Silvio Berlusconi</hi> ai suoi <ref target="https://www.ilfattoquotidiano.it/2018/08/01/rai-il-nome-di-foa-divide-il-centrodestra-berlusconi-chiude-non-lo-voteremo-lira-di-salvini-forza-italia-sta-con-il-pd/4532417/">di non votare il presidente indicato dal governo Lega-M5s in Vigilanza Rai</ref> e la conseguente sconfitta del governo bruciano ancora al vicepremier. Che ora, forte dei sondaggi che vedono il Carroccio toccare quota 30%, lancia il <hi rend="#b">richiamo</hi> a quanti in FI valutano l’ipotesi migrazione: “Io fino ad oggi ho detto di no – prosegue il segretario – però se <hi rend="#b">Forza Italia</hi> sceglie il Pd è giusto che chi si sente di centrodestra possa fare politica <hi rend="#b">con la Lega</hi>“.</p>
    <p>Quella che da molti è definita una “offerta pubblica d’acquisto” su Forza Italia pare lanciata. Anche se “Salvini non ha mai parlato apertamente di Opa nei confronti di Forza Italia – gigioneggia a <hi rend="#i">Radio Radicale</hi> il deputato leghista <hi rend="#b">Guglielmo Picchi</hi> – da tempi non sospetti registriamo una <hi rend="#b">valanga di richieste</hi> di partecipazione da parte di tanti eletti di Forza Italia alla Lega”. “Finora – prosegue il sottosegretario agli Esteri – siamo stati estremamente cauti anche perché, non sempre, quelli che arrivano sono un vero e proprio <hi rend="#b">valore aggiunto</hi>“.</p>
    <p>Il centrodestra, inteso come alleanza Lega-Forza Italia-Fdi, è sull’orlo dell’implosione. E ora la corsa è a far ricadere la colpa sugli alleati. La fine “non siamo noi a volerla – avverte quindi Salvini – Ma se Forza Italia non è d’accordo su niente, se sceglie il Pd, faccia pure. Se vuole fare un partitone Pd-Forza Italia, auguri”. L’ex Cavaliere, <ref target="https://www.ilfattoquotidiano.it/premium/articoli/il-partito-in-rivolta-con-tajani-e-letta-b-si-rimangia-lok/">convinto dai fedelissimi Letta, Ghedini e Tajani nella notte tra martedì e mercoledì a strappare con Salvini sul nome di Foa</ref>, parla come se non fosse accaduto nulla: “Il centrodestra è ineliminabile in Italia e quindi dobbiamo sempre </p>
    <p><hi rend="#b">andare d’accordo</hi>“, ha detto l’ex premier rincorrendo quello che sulla carta rimane a ora un suo alleato politico. Minimizza anche</p>
    <p><hi rend="#b">Giovanni Toti</hi>, tra gli esponenti azzurri più vicini alla Lega: “Il centrodestra non credo sia in discussione – commenta il governatore della Liguria – la poltrona del presidente della Rai</p>
    <p><hi rend="#b">non vale</hi>certamente le decine di centinaia di comuni ben amministrati dalla nostra coalizione, le sette regioni che abbiamo conquistato insieme e tutto il lavoro fatto in questi 20 anni”.</p>
    <p>I colonnelli azzurri, invece, replicano al ministro punto per punto. “Salvini e il governo devono <hi rend="#b">far dimettere</hi> Marcello Foa – attacca <hi rend="#b">Giorgio Mulè</hi>, e capogruppo degli azzurri in Vigilanza Rai – solo così si potrà riaprire il dialogo con le opposizioni. Il futuro del centrodestra? Se la Lega vuole rompere su questo è padrona di farlo, si assumerà la <hi rend="#b">responsabilità</hi>. Non siamo subalterni al Carroccio”. E sul richiamo lanciato dal segretario leghista ai forzisti il portavoce di Fi precisa: “Non abbiamo perso nessun deputato o senatore anzi siamo aumentati da 104 a 105 con <hi rend="#b">Enrico Costa</hi>. Altri hanno bussato alla nostra porta e il nostro gruppo si ingrosserà nel corso della legislatura”.</p>
    <p>“Spero che le parole riservate oggi da Matteo Salvini a Silvio Berlusconi siano dettate dal suo <hi rend="#b">carattere esuberante</hi> – sibila <hi rend="#b">Mara Carfagna</hi> – Se così non fosse si assumerà lui la responsabilità di dividere e di <hi rend="#b">spaccare</hi>, su una vicenda marginale come l’occupazione di una poltrona, una coalizione che per oltre 20 anni ha garantito benessere, sviluppo e buona politica. Piuttosto che <hi rend="#b">minacciare</hi> i suoi alleati – prosegue vice presidente della Camera e deputata di FI – il segretario della Lega pensi a modificare quel decreto Di Maio che, come giustamente lamentano imprenditori, artigiani e commercianti, rischia di provocare seri danni al sistema economico e produttivo italiano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>