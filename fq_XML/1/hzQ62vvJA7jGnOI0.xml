<doc sitename="Il Fatto Quotidiano" title="Elezioni europee 2019, Salvini: &quot;Punto su un'alleanza tra i popolari e i populisti&quot;. Di Maio: &quot;M5s non fa accordi con nessuno&quot; - Il Fatto Quotidiano" author="F Q" date="2018-11-04" url="https://www.ilfattoquotidiano.it/2018/11/04/elezioni-europee-2019-salvini-punto-su-unalleanza-tra-i-popolari-e-i-populisti-di-maio-m5s-non-fa-accordi-con-nessuno/4741522/" hostname="ilfattoquotidiano.it" description="Qualche settimana fa non ha escluso di guidare il fronte sovranista alle europee. “È vero, amici di vari Paesi europei me lo stanno chiedendo. Maggio è ancora lontano. Vediamo, ci penso“, rispondeva in una recente intervista. In attesa di sciogliere le riserve, Matteo Salvini va oltre e mette nero su bianco la sua visione sull’Ue …" categories="Elezioni Europee 2019" tags="Elezioni Europee 2024;Luigi di Maio;Matteo Salvini;Silvio Berlusconi;Unione Europea" fingerprint="f8d47051718cd36b">
  <main>
    <head rend="h1">Elezioni europee 2019, Salvini: “Punto su un’alleanza tra i popolari e i populisti”. Di Maio: “M5s non fa accordi con nessuno”</head>
    <graphic src="https://st.ilfattoquotidiano.it/wp-content/uploads/2018/10/16/salvini-russia-1350.jpg"/>
    <p>Qualche settimana fa non ha escluso di guidare il <hi rend="#b">fronte sovranista</hi> alle europee. <ref target="https://www.ilfattoquotidiano.it/2018/10/18/europee-salvini-io-candidato-populista-a-guidare-la-commissione-ue-ci-penso/4701502/">“È vero, amici di vari Paesi europei me lo stanno chiedendo. Maggio è ancora lontano. Vediamo, ci penso“, rispondeva in una recente intervista</ref>. In attesa di sciogliere le riserve, </p>
    <p><hi rend="#b">Matteo Salvini</hi>va oltre e mette nero su bianco la sua visione sull’Ue che verrà.”Punto su un’</p>
    <p><hi rend="#b">alleanza</hi>tra popolari e populisti, con l’esclusione dei socialisti che già stanno estinguendosi da soli dappertutto”, dice il vicepremier nel libro di</p>
    <p><hi rend="#b">Bruno Vespa</hi>“</p>
    <p><hi rend="#i">Rivoluzione. Uomini e retroscena della Terza Repubblica</hi>” in uscita il 7 novembre.</p>
    <p>“Costringerò l’Europa a <hi rend="#b">riformarsi</hi>. Poche cose ben fatte: <hi rend="#b">sicurezza</hi>, antiterrorismo, <hi rend="#b">difesa dei confini</hi>, giustizia fiscale. Il resto si lascerà ai singoli Paesi”, prosegue il ministro dell’Interno. Che all’accusa di percepire finanziamenti dalla Russia risponde: “Mai visto un rublo.La storia è nata quando <hi rend="#b">Marine Le Pen</hi> ha avuto un prestito da una banca russa, visto che in Francia non le facevano credito per ragioni ideologiche”.</p>
    <p>“È probabile che Salvini prospetti l’ipotesi di allearsi con la parte conservatrice del PPE, ma mi pare francamente <hi rend="#b">difficile da realizzare</hi> – commenta, sempre nel libro di Vespa, il leader di <hi rend="#i">Forza Italia</hi>, <hi rend="#b">Silvio Berlusconi</hi> – Sarebbe un <hi rend="#b">matrimonio innaturale</hi>. Il Partito popolare europeo è fortemente <hi rend="#b">europeista</hi>. Non gli piace questa Europa, ma vuole essere il motore del suo cambiamento. Noi consideriamo indispensabili due traguardi per l’Unione europea: una <hi rend="#b">politica estera</hi> comune e una <hi rend="#b">politica di difesa</hi> comune”.</p>
    <p>E il Movimento 5 Stelle che piani ha e come si colloca nella futura Ue? “In questa legislatura siamo stati nell’<hi rend="#i">Efd</hi> di Farage, che è diventato con noi <hi rend="#i">Efdd</hi>. Adesso siamo in contatto con forze politiche che stanno emergendo. Tra gennaio e febbraio faremo un manifesto europeo sul <hi rend="#b">lavoro</hi>, i diritti e l’<hi rend="#b">ambiente</hi> e ci proponiamo di diventare l’ago della bilancia per la formazione della nuova Commissione europea”, spiega <hi rend="#b">Luigi Di Maio</hi> nel libro.</p>
    <p>“<hi rend="#b">Non intendiamo allearci</hi> né con le destre populiste, né con i socialdemocratici e nemmeno con i liberali dell’<hi rend="#i">Alde</hi>, che probabilmente saranno guidati da Macron. Il Parlamento europeo ha meccanismi diversi da quello italiano: non c’è il voto di fiducia”, prosegue Di Maio. “L’Italia avrà un <hi rend="#b">commissario</hi> e vedremo chi lo designerà. Salvini pensa a un’alleanza tra popolari e populisti? Non mi sbilancio, non mi sento di annunciare alleanze. A me interessano i temi. Poi conteremo i voti”, sottolinea il vice premier.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>