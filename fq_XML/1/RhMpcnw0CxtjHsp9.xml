<doc sitename="Il Fatto Quotidiano" title="Porta a Porta, Silvio Berlusconi alle prese con la controfigura di Dudù (che disdegna le coccole del Noé di Arcore) - Il Fatto Quotidiano" author="Domenico Naso" date="2017-06-22" url="http://www.ilfattoquotidiano.it/2017/06/22/porta-a-porta-silvio-berlusconi-alle-prese-con-la-controfigura-di-dudu-che-disdegna-le-coccole-del-noe-di-arcore/3678055/" hostname="ilfattoquotidiano.it" description="Le zampette si agitavano nell’aere cercando una salvezza lontana. Gli occhi sgranati e fissi nel vuoto, come a chiedere aiuto per uscire da una situazione di frustrante impotenza. Il povero barboncino bianco che ieri sera Bruno Vespa ha messo tra le mani di Silvio Berlusconi a Porta a Porta non è altro che una involontaria …" categories="Attualità" tags="Bruno Vespa;Divertissement;Porta a Porta;Silvio Berlusconi" fingerprint="f8b8964d96beee08">
  <main>
    <graphic src="https://st.ilfattoquotidiano.it/wp-content/uploads/2017/06/silvio5-200x200.png"/>
    <graphic src="https://st.ilfattoquotidiano.it/wp-content/uploads/2017/06/silvio3-200x200.png"/>
    <graphic src="https://st.ilfattoquotidiano.it/wp-content/uploads/2017/06/silvio1-200x200.png"/>
    <graphic src="https://st.ilfattoquotidiano.it/wp-content/uploads/2017/06/silvio2-200x200.png"/>
    <graphic src="https://st.ilfattoquotidiano.it/wp-content/uploads/2017/06/silvio4-200x200.png"/>
    <p><hi rend="#b">Le zampette si agitavano nell’aere</hi> cercando una salvezza lontana. <hi rend="#b">Gli occhi sgranati e fissi nel vuoto</hi>, come a chiedere aiuto per uscire da una situazione di frustrante impotenza. <hi rend="#b">Il povero barboncino bianco</hi> che ieri sera <hi rend="#b">Bruno Vespa</hi> ha messo tra le mani di<hi rend="#b"> Silvio Berlusconi</hi> a <hi rend="#b">Porta a Porta</hi> non è altro che una involontaria <hi rend="#b">rappresentazione simbolica di come si sono sentiti milioni di italiani negli ultimi 23 anni di impegno berlusconiano in politica</hi>.</p>
    <p>Il giochino di Vespa era chiaro: <hi rend="#b">prendiamo un sosia di Dudù</hi>, tanto i cani sono tutti uguali e chi se ne frega, lo mettiamo in braccio al <hi rend="#b">Caro Leader</hi> (ormai in pieno trip animalista) e il gioco è fatto. <hi rend="#b">Il problema è che di Dudù ce n’è uno</hi> e la sua controfigura televisiva non è sembrata molto propensa a farsi coccolare da Berlusconi: “Non mi conosce – ha provato a giustificarsi il fu Cavaliere – <hi rend="#b">ma mi bastano tre minuti per farmi conoscere</hi> e poi vedrà che staremo bene insieme!”. E intanto, mentre <hi rend="#b">il Noè di Arcore</hi> provava a spiegare così la scarsa chimica con il candido canide, il batuffolo di pelo continuava a dimenarsi, ignorando persino un biscottino, <hi rend="#b">tanta era l’angoscia di trovarsi tra le mani di un signore sconosciuto</hi> dalla bizzarra attaccatura dei capelli.</p>
    <p>Purtroppo non conosciamo il nome dell’<hi rend="#b">eroe a quattro zampe</hi>, che ha resistito e combattuto molto più del <hi rend="#b">Fini</hi> del “Che fai, mi cacci?”, di <hi rend="#b">Veronica Lario</hi>, di <hi rend="#b">Angelino Alfano</hi>. E ha vinto,<hi rend="#b"> perché Vespa e il maggiordomo di Porta a Porta sono stati costretti a chiudere</hi> in fretta e furia il siparietto, salvando il cane dall’abbraccio berlusconiano, con il leader di Forza Italia rimasto con un biscottino in mano, <hi rend="#b">triste rappresentazione plastica del “mai una gioia”</hi>, così distante dall’immagine vincente che di Berlusconi abbiamo avuto per anni.</p>
    <p><hi rend="#b">I tempi cambiano e non tutti i barboncini sono uguali</hi>. Qualcuno ti ama e adora farsi coccolare da te, qualcun altro non vede l’ora di scappare e agita le zampette come uno scarafaggio a pancia in su. Rappresentazione simbolica dell’italico popolo nell’epoca berlusconiana, dicevamo, ma anche<hi rend="#b"> promemoria per il futuro prossimo</hi>, visto che i sondaggi parlano chiaro: <hi rend="#b">Berlusconi e il centrodestra, dopo mesi e mesi di crisi nera, si stanno riprendendo alla grande e potrebbero persino vincere le prossime elezioni</hi>. Per citare il poeta Tiziano: “E ricordiamoglielo al mondo chi eravamo e che potremmo ritornare”.</p>
    <p>Stavolta, però, cerchiamo di fare come l’eroico barboncino di Porta a Porta.<hi rend="#b"> Non lo prendiamo, quel benedetto biscottino</hi>. Lanciamo sguardi di puro terrore. Cerchiamo un appiglio per non cadere di nuovo nella trappola. Altrimenti torneremo a essere Dudù.</p>
  </main>
  <comments/>
</doc>