<doc sitename="Il Fatto Quotidiano" title="il videoreportage" author="Fabio Capasso" date="2023-09-30" url="https://www.ilfattoquotidiano.it/2023/09/30/berlusconi-day-a-paestum-la-kermesse-nostalgia-e-paillettes-dovrebbero-fargli-un-monumento-lo-amero-per-tutta-la-vita-il-video-reportage/7309288/" hostname="ilfattoquotidiano.it" description="Berlusconi Day, a Paestum la kermesse nostalgia e paillettes: &quot;Dovrebbero fargli un monumento&quot;. &quot;Lo amerò per tutta la vita&quot;" categories="Politica" tags="Silvio Berlusconi" fingerprint="22c09570f801e32d">
  <main>
    <p>Il mito di <hi rend="#b">Silvio Berlusconi</hi> è ancora forte nei militanti di <hi rend="#b">Forza Italia</hi>. L’operazione revival in memoria del Presidente nel giorno del suo compleanno si è svolta tra selfie, tavoli tematici, fuochi d’artificio e molta commozione. A <hi rend="#b">Paestum</hi> (Salerno) Forza Italia ha organizzato una tre giorni per ricordare il fondatore del partito. Tra i militanti c’è chi si emoziona e c’è chi chiede che al leader, scomparso lo scorso 12 giugno, vengano intestate strade e piazze. “Dovrebbero fargli un monumento – dicono i forzisti – per tutto quello che ha fatto come politico e come imprenditore”.</p>
    <p>All’ingresso della sala convegni è stato installato un murale fatto interamente di selfie con Berlusconi realizzati dai sostenitori nel corso degli anni. “Lui non è mai stato la classica figura istituzionale – dice una militante – certamente è stato un po’ particolare come Presidente del Consiglio. È giusto ricordarlo ma mitizzarlo e santificarlo forse è un po’ eccessivo”.</p>
    <p>All’evento inaugurale sono stati invitati tra gli altri l’attore <hi rend="#b">Giancarlo Giannini</hi>, che ha letto il discorso di Berlusconi al Congresso USA del 2006 e il cantautore <hi rend="#b">Al Bano</hi> che ha eseguito il suo brano “<hi rend="#i">Felicità</hi>” in duetto con il segretario nazionale <hi rend="#b">Antonio Tajani</hi>. “Berlusconi non è il passato da guardare con nostalgia – dice il ministro delle Riforme <hi rend="#b">Maria Elisabetta Casellati</hi> – ma è il nostro presente e il nostro futuro per tutto ciò che ha creato e per i valori che ci ha trasmesso”.</p>
    <p>Alla tre giorni dedicata all’ex Premier c’è chi fa notare agli organizzatori l’assenza dei membri della <hi rend="#b">famiglia</hi><hi rend="#b">Berlusconi</hi> (che tuttora finanzia il partito). “Nessun problema con i membri della famiglia Berlusconi – dice il coordinatore regionale<hi rend="#b"> Fulvio Martusciello</hi> – ma questo è un evento politico ecco perché non sono presenti, però ci hanno inviato un messaggio (<ref target="https://www.ilfattoquotidiano.it/2023/09/29/berlusconi-day-a-paestum-la-kermesse-di-forza-italia-tajani-legge-una-lettera-dei-figli-show-finale-con-al-bano-e-katia-ricciarelli/7308655/">letto poi dal segretario Tajani</ref>).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>