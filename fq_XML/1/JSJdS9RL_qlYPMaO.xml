<doc sitename="Il Fatto Quotidiano" title="Ruby ter, &quot;Berlusconi è ancora in ospedale&quot;: possibile un nuovo rinvio dell'udienza di Siena - Il Fatto Quotidiano" author="F Q" date="2021-04-21" url="https://www.ilfattoquotidiano.it/2021/04/21/ruby-ter-berlusconi-e-ancora-in-ospedale-possibile-un-nuovo-rinvio-delludienza-di-siena/6172924/" hostname="ilfattoquotidiano.it" description="Anche domani, alla nuova udienza del processo Ruby Ter a Siena nella quale sarebbe dovuta arrivare la sentenza, Silvio Berlusconi non sarà presente in aula. Il motivo, spiega il suo avvocato Federico Cecconi, è lo stesso che lo ha tenuto lontano dai tribunali nelle ultime settimane, ossia i legittimi impedimenti presentati dalla difesa per le …" categories="Giustizia" tags="Processo Ruby;Silvio Berlusconi" fingerprint="1ddf30b11949c83f">
  <main>
    <head rend="h1">Ruby ter, “Berlusconi è ancora in ospedale”: possibile un nuovo rinvio dell’udienza di Siena</head>
    <graphic src="https://st.ilfattoquotidiano.it/wp-content/uploads/2021/01/25/berlusconi-690x362.jpg"/>
    <p>Anche domani, alla nuova udienza del processo <hi rend="#b">Ruby Ter</hi> a <hi rend="#b">Siena</hi> nella quale sarebbe dovuta arrivare la sentenza, <hi rend="#b">Silvio Berlusconi</hi> non sarà presente in aula. Il motivo, spiega il suo avvocato <hi rend="#b">Federico Cecconi</hi>, è lo stesso che lo ha tenuto lontano dai tribunali nelle ultime settimane, ossia i <hi rend="#b">legittimi impedimenti</hi> presentati dalla difesa per le sue <hi rend="#b">condizioni di salute</hi>: “La situazione non è cambiata da quella rappresentata la settimana scorsa – ha spiegato il legale – Silvio Berlusconi <hi rend="#b">è ancora ospedalizzato</hi>, la parola passerà ai medici, sono in attesa dei responsi e domani io andrò in udienza e valuteremo di conseguenza come attivarci”.</p>
    <p>Cecconi ha parlato coi cronisti a margine dell’udienza del processo milanese che <ref target="https://www.ilfattoquotidiano.it/2021/04/20/ruby-ter-salta-ancora-ancora-la-deposizione-del-ragionier-spinelli-non-ha-ricevuto-la-seconda-dose-di-vaccino-verso-un-nuovo-rinvio/6172327/">è stata rinviata al 28 aprile perché Giuseppe Spinelli, ragioniere di fiducia dell’ex premier, non può testimoniare</ref> al momento in quanto ha chiesto di attendere la </p>
    <p><hi rend="#b">seconda dose di vaccino</hi>, facendo così slittare la sua deposizione a maggio.</p>
    <p>Il fondatore di <hi rend="#b">Forza Italia</hi> è ricoverato al <hi rend="#b">San Raffaele</hi> dal 6 aprile, situazione che ha provocato già due rinvii della sentenza nel processo a Siena, nel quale l’ex premier è imputato assieme al pianista di Arcore, <hi rend="#b">Danilo Mariani</hi>. La Procura ha chiesto per Berlusconi <hi rend="#b">4 anni e 2 mesi di reclusione</hi>, ma la difesa nelle ultime udienze ha presentato, con documentazione medica, istanza di legittimo impedimento, anche perché Berlusconi vorrebbe rendere dichiarazioni prima del verdetto. Richieste accolte dai giudici, mentre i pm si erano opposti e avevano chiesto accertamenti medici. Così è probabile che anche nell’udienza di domani la difesa presenti istanza di rinvio, anche se l’avvocato Cecconi ha chiarito che è “in attesa dei responsi medici” per capire come attivarsi.</p>
    <p>Per quanto riguarda il processo milanese, nel quale Berlusconi è sempre accusato di <hi rend="#b">corruzione in atti giudiziari</hi> assieme ad altre 28 persone per presunti versamenti per condizionare le testimonianze nel caso Ruby, il rinvio è stato già disposto fino al 28 aprile. Il pm <hi rend="#b">Luca Gaglio</hi> ha fatto presente alla settima penale che Spinelli ha chiesto di poter deporre dopo che sarà stato completamente vaccinato e che la richiesta nel suo caso specifico va accolta. Cecconi ha spiegato in aula che questo “ci toglie pure dalla difficoltà e dall’imbarazzo di dover chiedere un rinvio per impedimento”, dato che l’ex premier appunto è al San Raffaele. In altre occasioni di ricovero, comunque, la difesa aveva lasciato che il processo milanese proseguisse.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>