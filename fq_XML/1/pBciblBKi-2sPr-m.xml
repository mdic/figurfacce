<doc sitename="Il Fatto Quotidiano" title="Graviano e gli incontri con Berlusconi, il legale Ghedini: &quot;Diffamazione per avere benefici&quot;. M5s: &quot;Se confermate, notizie sconcertanti&quot; - Il Fatto Quotidiano" author="F Q" date="2020-02-07" url="https://www.ilfattoquotidiano.it/2020/02/07/graviano-e-gli-incontri-con-berlusconi-il-legale-ghedini-diffamazione-per-avere-benefici-m5s-se-confermate-notizie-sconcertanti/5699498/" hostname="ilfattoquotidiano.it" description="Per Niccolò Ghedini sono dichiarazioni “totalmente e platealmente destituite di ogni fondamento, sconnesse dalla realtà nonché palesemente diffamatorie“, dette solamente con lo scopo di “ottenere benefici processuali o carcerari”. In una nota il legale di Silvio Berlusconi difende il suo assistito e scredita la deposizione resa dal boss di Cosa Nostra Giuseppe Graviano durante il …" categories="Mafie" tags="Giuseppe Graviano;Niccolò Ghedini;Silvio Berlusconi;Trattativa Stato-Mafia" fingerprint="9a155ec800ae82d">
  <main>
    <head rend="h1">Graviano e gli incontri con Berlusconi, il legale Ghedini: “Diffamazione per avere benefici”. M5s: “Se confermate, notizie sconcertanti”</head>
    <graphic src="https://st.ilfattoquotidiano.it/wp-content/uploads/2020/02/07/gravianoberlusconi1200-690x362.jpg"/>
    <p>Per <hi rend="#b">Niccolò Ghedini</hi> sono dichiarazioni “totalmente e platealmente destituite di ogni fondamento, sconnesse dalla realtà nonché palesemente <hi rend="#b">diffamatorie</hi>“, dette solamente con lo scopo di “ottenere <hi rend="#b">benefici</hi> processuali o carcerari”. In una nota il legale di <hi rend="#b">Silvio Berlusconi</hi> difende il suo assistito e scredita <ref target="https://www.ilfattoquotidiano.it/2020/02/07/mafia-graviano-da-latitante-ho-incontrato-berlusconi-almeno-3-volte-me-lo-ha-presentato-mio-nonno-negli-anni-80-tramite-mio-cugino-avevamo-un-rapporto-bellissimo-nel-1993-abbiamo-cenato-insie/5699030/">la deposizione resa dal boss di Cosa Nostra Giuseppe Graviano durante il processo ‘Ndrangheta stragista, in corso davanti alla corte d’Assise di Reggio Calabria</ref>. Graviano sostiene di aver incontrato </p>
    <p><hi rend="#b">Berlusconi</hi>“da</p>
    <p><hi rend="#b">latitante</hi>” e “almeno per</p>
    <p><hi rend="#b">tre volte</hi>“. L’ultima risale al</p>
    <p><hi rend="#b">dicembre 1993</hi>, poche settimane prima dell’arresto del padrino di</p>
    <p><hi rend="#b">Brancaccio</hi>e della discesa in campo del futuro</p>
    <p><hi rend="#b">presidente del consiglio</hi>. In quell’occasione, dice sempre Graviano, “con Berlusconi abbiamo</p>
    <p><hi rend="#b">cenato insieme</hi>. È accaduto a Milano 3”. All’imprenditore di</p>
    <p><hi rend="#b">Arcore</hi>, sostiene il boss, erano finiti i soldi di suo nonno e di altri palermitani che negli anni ’70 avevano investito nell’edilizia in</p>
    <p><hi rend="#b">Nord Italia</hi>. Informazioni che “se confermate, sarebbero</p>
    <p><hi rend="#b">sconcertanti</hi>“, dichiarano invece i parlamentari del</p>
    <p><hi rend="#b">Movimento 5 stelle</hi>e componenti della commissione bicamerale d’inchiesta</p>
    <p><hi rend="#b">Antimafia</hi>.</p>
    <p>Ghedini sottolinea il fatto che Graviano non è un pentito, ma un imputato (nel processo è accusato dell’omicidio di <hi rend="#b">due carabinieri</hi>): come tale può mentire. “Si osservi – prosegue il legale di Berlusconi – che Graviano <hi rend="#b">nega</hi> ogni sua responsabilità pur a fronte di molteplici sentenze passate in giudicato che lo hanno condannato a <hi rend="#b">plurimi ergastoli</hi> per gravissimi delitti”. “Dopo <hi rend="#b">26 anni</hi> ininterrotti di carcerazione – aggiunge Ghedini – <hi rend="#b">improvvisamente</hi> il signor Graviano rende dichiarazioni chiaramente finalizzate ad ottenere benefici processuali o carcerari <hi rend="#b">inventando incontri</hi>, cifre ed episodi <hi rend="#b">inverosimili</hi> ed inveritieri”. “Si comprende, fra l’altro, perfettamente l’<hi rend="#b">astio profondo</hi> nei confronti del Presidente Berlusconi per tutte le <hi rend="#b">leggi promulgate</hi> dai suoi governi proprio contro la mafia. Ovviamente saranno esperite tutte le azioni del <hi rend="#b">caso</hi> avanti l’autorità giudiziaria”, conclude Ghiedini. <hi rend="#b">Nino Di Matteo</hi> ha però ricordato come “anche nella sentenza definitiva di condanna del senatore <hi rend="#b">Marcello Dell’Utri</hi> sono stati ricostruiti <hi rend="#b">rapporti stabili e duraturi</hi> tra<hi rend="#b"> Berlusconi e Cosa nostra</hi>“. “Sembra che in questo Paese certe cose non possano nemmeno essere ricordate e che chi si ostina a farlo sia destinato, come è capitato a me ed ai miei colleghi, per queste indagini, <ref target="https://www.ilfattoquotidiano.it/2020/02/07/graviano-di-matteo-le-parole-su-berlusconi-rapporti-con-mafia-nella-sentenza-dellutri-chi-li-ricorda-additato-come-visionario/5699514/">ad essere additato come un visionario fanatico“, ha aggiunto l’attuale componente del Csm</ref>.</p>
    <p>Oltre al legale di Berlusconi, il <hi rend="#b">M5s</hi> è l’unico movimento o partito politico a commentare per il momento la deposizione resa da Graviano. “In attesa delle opportune verifiche in merito alle dichiarazioni che sta fornendo il boss di Brancaccio, precisiamo che queste informazioni che coinvolgono l’ex Cavaliere Silvio Berlusconi, se confermate, sarebbero <hi rend="#b">sconcertanti</hi>“, dichiarano i parlamentari M5s. “Chi rappresenta la politica dovrebbe <hi rend="#b">difendere</hi> le istituzioni, non<hi rend="#b"> andare a cena</hi> con chi vorrebbe <hi rend="#b">distruggerle</hi> per i propri interessi e a discapito della società civile”, aggiungono i componenti pentastellati della commissione Antimafia.</p>
    <p>“Le dichiarazioni del boss di Cosa Nostra vanno <hi rend="#b">verificate</hi> con <hi rend="#b">cura e scrupolo</hi>. Se confermate, e se quindi Graviano dice la verità, allora saremmo davanti a un <hi rend="#b">fatto gravissimo</hi>, prova di un <hi rend="#b">inquinamento</hi> della vita politica e istituzionale del nostro Paese”, ha sottolineato l’europarlamentare M5s <hi rend="#b">Laura Ferrara</hi>. “Confidiamo nel lavoro dei <hi rend="#b">magistrati</hi> e degli <hi rend="#b">investigatori</hi> perché non resti nessuna <hi rend="#b">zona d’ombra</hi> nel passato e nel presente della vita politica italiana. I cittadini meritano di <hi rend="#b">conoscere la verità</hi>“, ha concluso Ferrara.</p>
    <p>“Povero quel paese in cui la lotta politica porta a <hi rend="#b">dare più valore</hi> alle <hi rend="#b">invenzioni</hi> di un mafioso che alla parola di un ex premier”, ha scritto su Twitter il deputato (eletto con Forza Italia) <hi rend="#b">Gianfranco</hi><hi rend="#b">Rotondi</hi>, presidente della Fondazione <hi rend="#b">Democrazia cristiana.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>