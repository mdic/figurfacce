<doc sitename="Il Fatto Quotidiano" title="Chiara Danese: &quot;Io ero una escort che meritava insulti e attacchi, ora invece le donne che parlano sono tutte vittime&quot; - Il Fatto Quotidiano" author="F Q" date="2018-11-27" url="https://www.ilfattoquotidiano.it/2018/11/27/chiara-danese-io-ero-una-escort-che-meritava-insulti-e-attacchi-ora-invece-le-donne-che-parlano-sono-tutte-vittime/4795228/" hostname="ilfattoquotidiano.it" description="“Io ero una escort che meritava insulti e attacchi, ora invece le donne che parlano sono tutte vittime. Quelle come me vengono dimenticate perché non possono andare in televisione a parlare”. A dirlo è Chiara Danese, annoverata tra le Olgettine per aver partecipato a una delle cene eleganti di Arcore. “Quando sui giornali attaccavano me, che …" categories="Attualità" tags="Arcore;Bunga Bunga;Chiara Danese;Olgettine;Silvio Berlusconi" fingerprint="8a958e97f8d11737">
  <main>
    <p>“<hi rend="#b">Io ero una escort che meritava insulti e attacchi</hi>, ora invece le donne che parlano<hi rend="#b"> sono tutte vittime</hi>. Quelle come me vengono dimenticate perché non possono andare in televisione a parlare”. A dirlo è <hi rend="#b">Chiara Danese</hi>, annoverata tra le <hi rend="#b">Olgettine</hi> per aver partecipato a una delle<hi rend="#b"> cene eleganti di Arcore</hi>. “Quando sui giornali attaccavano me, che <hi rend="#b">avevo diciotto anni ed ero ingenua, quello andava bene</hi>“, si sfoga in un’intervista a <hi rend="#i">La Verità</hi>. Era il<hi rend="#b"> 22 agosto del 2010</hi> quando Chiara, diciott’anni compiuti da un mese, varcò per la prima volta i cancelli della villa brianzola di <hi rend="#b">Silvio Berlusconi</hi> ignara del fatto che quella non sarebbe stata una serata come tante e che, da lì in poi, non si sarebbe più tolta l’etichetta di “olgettina”.</p>
    <p>Come lei stessa ha raccontato ai giudici qualche tempo dopo infatti, quella è la sera in cui tra i commensali girò <hi rend="#b">la statuetta di Priapo</hi> che fece tanto scalpore sui giornali. “Sono stata attaccata, presentata come una delle tante escort di Arcore. Ma la mia storia è completamente diversa”, dice ancora Chiara che ora ha anche scritto un libro con il giornalista Nicola Binda, <hi rend="#i">Il veleno nella Rete,</hi> per raccontare la sua vera storia. “Io non avevo alcuna intenzione di parlare – racconta nell’intervista -, mi sono sentita costretta dal clamore che ha assunto il caso e soprattutto dal fatto che nel mio paese, Gravellona, in provincia di Verbania, <hi rend="#b">sono stata ingiustamente considerata una escort</hi>. È una denigrazione sulla bocca di tutti, sono continuamente infastidita dalle telefonate”. “<hi rend="#b">Mi chiamavano ‘moglie di Berlusconi’</hi>, vivevo nel terrore, non uscivo di casa”.</p>
    <p>Per questo oggi si dissocia “completamente” dal <hi rend="#b">Me Too,</hi> a cui ha aderito invece <hi rend="#b">Ambra Battilana</hi>, un’altra delle ragazze presenti ai “bunga bunga”. “Credo che questi movimenti siano rappresentati da persone che fanno del vittimismo ma sono state le prime a fare un certo tipo per fare carriera e ottenere visibilità”. Il riferimento, implicito, è ad <hi rend="#b">Asia Argento</hi>, a cui Chiara si era avvicinata nel 2007: “L’ho incontrata ma evidentemente volevamo due cose diverse. <hi rend="#b">Tante belle parole ma poi lei ha preso un’altra strada”. </hi></p>
  </main>
  <comments/>
</doc>