<doc sitename="Il Fatto Quotidiano" title="Legittima difesa, cosa prevede il testo approvato dal Senato: impunità assoluta se si dimostra il &quot;grave turbamento&quot; - Il Fatto Quotidiano" author="Paolo Frosina" date="2019-03-05" url="https://www.ilfattoquotidiano.it/2019/03/05/legittima-difesa-cosa-prevede-il-testo-approvato-dal-senato-impunita-assoluta-se-si-dimostra-il-grave-turbamento/4721477/" hostname="ilfattoquotidiano.it" description="“Attualità del pericolo“, sussistenza di un “rapporto di proporzione”. E ancora “ingiustizia dell’offesa”, “grave turbamento”, “mancata desistenza”. Sono le espressioni tecniche con cui il codice penale tenta di descrivere il modo giusto di comportarsi in una delle situazioni più difficili che si possano immaginare: trovarsi in casa sconosciuti malintenzionati, che violano la nostra intimità e minacciano …" categories="Giustizia" tags="Governo M5S-Lega;Lega;Legittima difesa;Matteo Salvini;PD;PDL;Silvio Berlusconi" fingerprint="fdbe34afcb5ea125">
  <main><head rend="h1">Legittima difesa, cosa prevede il testo approvato dal Senato: impunità assoluta se si dimostra il “grave turbamento”</head><graphic src="https://st.ilfattoquotidiano.it/wp-content/uploads/2017/05/legittima-difesa-675.jpg"/><p>“<hi rend="#b">Attualità del pericolo</hi>“, sussistenza di un “rapporto di proporzione”. E ancora <hi rend="#b">“ingiustizia dell’offesa”</hi>, “grave turbamento”, <hi rend="#b">“mancata desistenza”</hi>. Sono le espressioni tecniche con cui il codice penale tenta di descrivere il modo giusto di comportarsi in una delle situazioni più <hi rend="#b">difficili </hi>che si possano immaginare: trovarsi in casa sconosciuti malintenzionati, che violano la nostra intimità e <hi rend="#b">minacciano</hi> i nostri beni e i nostri affetti. Per questo l’articolo 52 del codice, che regola i requisiti della<hi rend="#b"> legittima difesa</hi>, negli ultimi decenni è stato preso di mira – almeno a parole – da politici di destra e di sinistra: troppo restrittivo, è stato detto, troppo attento alle minuzie, quasi <hi rend="#b">avulso dalla realtà</hi> nel pretendere che un padre di famiglia minacciato in casa propria faccia attenzione alla <hi rend="#b">proporzionalità</hi> tra offesa e difesa o all’attualità del pericolo. La <hi rend="#b">riforma</hi> dell’istituto è uno dei punti principali che la Lega di Salvini ha voluto nel <hi rend="#b">contratto</hi> di governo firmato con il <hi rend="#b">Movimento 5 stelle</hi>: il 24 ottobre scorso <ref target="https://www.ilfattoquotidiano.it/2018/10/24/legittima-difesa-il-senato-da-lok-alla-legge-si-anche-da-forza-italia-e-fdi-il-pd-far-west-ma-dice-si-ad-articolo-chiave/4716948/">è arrivato il sì del Senato al disegno di legge che amplia in modo considerevole la possibilità di attaccare chi viola il proprio domicilio</ref>. “La difesa </p><p><hi rend="#b">è sempre legittima</hi>“, recita uno slogan storico del</p><p><hi rend="#b">Carroccio</hi>, facendo intendere che la normativa attuale non sia adatta a tutelare chi</p><p><hi rend="#b">reagisce</hi>ad una minaccia rivolta a sé o ai propri cari.</p><p>Per orientarci meglio, partiamo dalla base: cioè dal <hi rend="#b">primo comma</hi> dell’articolo 52. “Non è punibile – si legge – chi ha commesso il fatto per esservi stato <hi rend="#b">costretto</hi> dalla necessità di difendere un diritto proprio od altrui contro il <hi rend="#b">pericolo attuale</hi> di un’offesa ingiusta, sempre che la difesa sia <hi rend="#b">proporzionata</hi> all’offesa”. La legittima difesa è una di quelle che in linguaggio giuridico si chiamano cause di giustificazione o <hi rend="#b">scriminanti</hi>: circostanze in presenza delle quali un comportamento che di per sé costituirebbe reato (come uccidere o ferire qualcuno, o tentare di farlo) non ha<hi rend="#b"> rilevanza penale</hi>. Succede se chi ha compiuto il gesto è stato costretto a farlo, cioè non aveva <hi rend="#b">alternative</hi>, se il pericolo è attuale, cioè non semplicemente <hi rend="#b">temuto</hi> o minacciato. E poi, soprattutto, se la difesa è <hi rend="#b">proporzionata</hi> all’offesa. Tradotto, significa che non posso massacrare qualcuno di botte per difendere te o altri da uno <hi rend="#b">scippo</hi>, come non posso sparare ad un ladro in fuga. Ma non sarò punibile se tolgo la vita a un malintenzionato che punta una <hi rend="#b">pistola</hi> verso il mio coniuge o i miei figli. Questi esempi hanno contorni molto<hi rend="#b"> netti</hi>, ma la maggioranza dei casi si verificano in una sorta di “zona <hi rend="#b">grigia</hi>“: posso sparare se sorprendo un ladro in casa di notte e mi accorgo che è armato? E se il ladro sta entrando <hi rend="#b">nella stanza di mio figlio</hi>?</p><p>L’unico a portare a casa un allargamento di queste maglie, fino adesso, è stato <hi rend="#b">Silvio Berlusconi</hi> nel 2006. In uno degli ultimi atti del suo terzo governo, la maggioranza a guida Pdl introdusse un <hi rend="#b">secondo comma</hi> all’articolo 52, che disciplina la legittima difesa <hi rend="#b">“domiciliare”</hi>: se c’è violazione di domicilio, <hi rend="#b">il rapporto di proporzionalità si presume</hi>. È necessario, comunque, che sia minacciata <hi rend="#b">l’incolumità personale</hi>: basta anche solo una minaccia ai beni, ma in quel caso non ci dev’essere “desistenza”, mentre dev’esserci “pericolo di aggressione”. In altre parole: sono legittimato a reagire in qualsiasi modo se qualcuno si introduce in casa mia (ma anche in negozio, ufficio o qualsiasi altro luogo di mia pertinenza) e minaccia la mia <hi rend="#b">incolumità</hi> o quella di altri. O anche solo se sta rubando qualcosa, ma non desiste (cioè, una volta scoperto, <hi rend="#b">non si dà alla fuga</hi> immediatamente) e c’è il rischio che mi aggredisca. L’aspetto più importante è che la presunzione di proporzionalità<hi rend="#b"> è assoluta, cioè non rovesciabile</hi>. L’ipotetico rapinato non sarebbe condannato nemmeno se si dimostrasse che il rapinatore era sul punto di colpirlo con un pugno, e la reazione è stata una scarica di colpi dritti al cuore.</p><p>Ma se all’interno del domicilio c’è già libertà di reazione quasi totale, <hi rend="#b">cosa chiede di più Salvini</hi>? È presto detto: vuole la <hi rend="#b">presunzione assoluta di legittima difesa</hi> rispetto a ogni atto compiuto “per respingere l’intrusione posta in essere con violenza o minaccia di uso di armi o di altri mezzi di coazione fisica”. Non più, quindi, la sola presunzione assoluta di proporzionalità, che già esiste: ma anche <hi rend="#b">di tutti gli altri requisiti</hi>, compresi l’inevitabilità della reazione e l’attualità del pericolo. La scriminante, quindi, entrerà in gioco pure se l’incolumità fisica nel caso concreto <hi rend="#b">non è mai stata minacciata</hi>, e magari neanche i beni (ad esempio, perché suona l’allarme e i ladri scappano). Inoltre, nel testo approvato dal Senato la punibilità è comunque esclusa se chi ha commesso il fatto ha agito “<hi rend="#b">in stato di grave turbamento</hi>, derivante dalla situazione di pericolo in atto”. Se c’è il “turbamento”, insomma, <hi rend="#b">vale tutto</hi>. Anche se chi ha violato il domicilio <hi rend="#b">non è armato</hi>, non ha usato violenza né minaccia, <hi rend="#b">non ha messo in pericolo</hi> l’incolumità fisica e magari ancora neanche i beni. Basta che il padrone di casa dimostri di <hi rend="#b">aver creduto di essere in pericolo</hi>, e di essersi trovato in uno “stato di grave turbamento” che, com’è intuibile, è una definizione talmente larga da essere <hi rend="#b">plasmabile</hi> a proprio piacimento da accuse e difese. Quest’ultima modifica, peraltro, <ref target="https://www.ilfattoquotidiano.it/2018/10/24/legittima-difesa-il-senato-da-lok-alla-legge-si-anche-da-forza-italia-e-fdi-il-pd-far-west-ma-dice-si-ad-articolo-chiave/4716948/">è stata votata anche dal Pd</ref>, che nel 2017 propose una legge, mai approvata, </p><p><ref target="https://www.ilfattoquotidiano.it/2017/05/04/legittima-difesa-al-voto-della-camera-il-disegno-di-legge-forza-italia-si-sfila-e-non-lo-votera/3561717/">contenente il concetto di “</ref>. Ora il provvedimento dovrà passare per il voto della Camera.</p><hi rend="#b">aggressione in tempo di notte</hi>“</main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>