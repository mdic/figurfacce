<doc sitename="Il Fatto Quotidiano" title="Berlusconi a Mentana: &quot;Ma lei crede ancora alle cose che i politici dicono in campagna elettorale?&quot;. E loda i comunisti - Il Fatto Quotidiano" author="F Q" date="2019-05-23" url="https://www.ilfattoquotidiano.it/2019/05/23/berlusconi-a-mentana-ma-lei-crede-ancora-alle-cose-che-i-politici-dicono-in-campagna-elettorale-e-loda-i-comunisti/5201823/" hostname="ilfattoquotidiano.it" description="“Il M5s? Sono un pericolo più grave dei comunisti nel ’94. Sono spinti da invidia sociale e sono assolutamente incapaci. I comunisti di allora avevano esperienze amministrative. E avevano studiato alla scuola dei comunisti, di cui io ho potuto vedere i testi. Era una scuola seria con testi di livello universitario. Quelli venivano dalle Frattocchie, …" categories="La7" tags="Comunisti;Elezioni Europee 2024;Enrico Mentana;Forza Italia;Movimento 5 Stelle;Silvio Berlusconi" fingerprint="99a4e078f036474a">
  <main>
    <p>“<hi rend="#b">Il M5s? Sono un pericolo più grave dei comunisti nel ’94</hi>. Sono spinti da <hi rend="#b">invidia sociale</hi> e sono <hi rend="#b">assolutamente incapaci</hi>. I comunisti di allora avevano esperienze amministrative. E <hi rend="#b">avevano studiato alla scuola dei comunisti,</hi> di cui io ho potuto vedere i testi. Era una scuola seria con <hi rend="#b">testi di livello universitario</hi>. Quelli venivano dalle Frattocchie, i 5 Stelle vengono da niente”. Sono le parole del presidente di <hi rend="#b">Forza Italia Silvio Berlusconi</hi>, ospite di <ref target="http://www.la7.it/bersaglio-mobile"> Bersaglio Mobile</ref>, su La7, in uno speciale dedicato alle elezioni europee del 26 maggio.</p>
    <p>L’ex Cavaliere si rende protagonista di diversi siparietti con il direttore del TgLa7, <hi rend="#b">Enrico Mentana</hi>, che stronca bonariamente le auto-apologie del suo ospite, commentando: “Però, se lo dice da solo. Uno non è che si auto-invita a cena”.<lb/> All’ennesimo appunto di Mentana sui futuri accordi con <hi rend="#b">Orban</hi>, Berlusconi insorge: “<hi rend="#b">Ma, direttore, lei crede ancora alle cose che dicono i politici in campagna elettorale?</hi><hi rend="#b">L’unico che ha detto sempre e soltanto cose che poi sono state fatte sono io</hi>“.<lb/> Mentana sorride e ironizza: “Sa che è esattamente quello che dicono gli altri?”.<lb/> “Vabbè – replica Berlusconi, riferendosi implicitamente al <hi rend="#b">M5s</hi> – ma gli altri chi sono? Li guardi. Non hanno studiato, non hanno lavorato, non sanno niente del mondo del lavoro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>