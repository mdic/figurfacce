<doc sitename="Il Fatto Quotidiano" title="Minzolini salvato. E ora Berlusconi spera nella Corte di Strasburgo. Ghedini: &quot;Fatti identici trattati in maniera diversa&quot; - Il Fatto Quotidiano" author="Giovanna Trinchella" date="2017-03-16" url="http://www.ilfattoquotidiano.it/2017/03/16/minzolini-dopo-il-salvataggio-berlusconi-spera-in-strasburgo-ghedini-fatti-identici-trattati-in-maniera-diversa/3456255/" hostname="ilfattoquotidiano.it" description="“Porteremo questa decisione immediatamente all’attenzione della corte di Strasburgo. Si tratta di fatti identici trattati in maniera diversa. Finalmente i parlamentari si sono resi conto della violazione di legge della Severino per reati antecedenti alla sua approvazione. Una norma che non esiste in nessun paese del mondo”. Niccolò Ghedini è in treno dopo aver votato …" categories="Giustizia" tags="Augusto Minzolini;Decadenza Berlusconi;Legge Severino;Niccolò Ghedini;Silvio Berlusconi" fingerprint="efe95420fc29e03d">
  <main>
    <head rend="h1">Minzolini salvato. E ora Berlusconi spera nella Corte di Strasburgo. Ghedini: “Fatti identici trattati in maniera diversa”</head>
    <graphic src="https://st.ilfattoquotidiano.it/wp-content/uploads/2017/03/ghedini-minzolini-675.jpg"/>
    <p>“Porteremo questa decisione immediatamente all’attenzione della <hi rend="#b">corte di Strasburgo</hi>. Si tratta di <hi rend="#b">fatti identici </hi>trattati in<hi rend="#b"> maniera diversa</hi>. Finalmente i parlamentari si sono resi conto della<hi rend="#b"> violazione di legge</hi> della Severino per <hi rend="#b">reati antecedenti</hi> alla sua approvazione. Una norma che non esiste in nessun paese del mondo”. <hi rend="#b">Niccolò Ghedini</hi> è in treno dopo aver votato come senatore della Repubblica <ref target="http://www.ilfattoquotidiano.it/2017/03/16/senato-il-soldato-minzolini-salvato-con-133-voti-cosi-pd-centristi-e-forza-italia-cancellano-la-decadenza/3455302/">contro la decadenza di Augusto Minzolini</ref>, ma a </p>
    <p><hi rend="#i">ilfattoquotidiano.it</hi>parla da avvocato di</p>
    <p><hi rend="#b">Silvio Berlusconi.</hi>L’ex premier, come è noto,</p>
    <p><ref target="http://www.ilfattoquotidiano.it/2013/11/27/berlusconi-decaduto-da-senatore-cronaca-della-giornata-da-palazzo-madama/792390/">dal seggio di Palazzo Madama venne buttato giù il 27 novembre 2013</ref>dopo la condanna definitiva nel processo</p>
    <p><hi rend="#b">Mediaset</hi>: 4 anni di cui tre coperti da indulto,</p>
    <p>
      <ref target="http://www.ilfattoquotidiano.it/2014/03/18/mediaset-confermata-interdizione-2-anni-a-berlusconi/918503/">più due anni di interdizione ricalcolati in un appello bis.</ref>
    </p>
    <p>Con un’interdizione quasi identica – superiore di soli sei mesi – Minzolini è stato invece “<hi rend="#b">salvato</hi>” dai colleghi di Palazzo Madama. Un esito che fa praticamente il gioco dell’ex Cavaliere. E infatti Ghedini ricorda subito: “Questo dimostra la discrezionalità politica; che non ha nulla di giurisdizionale, è libero arbitrio e non c’è<hi rend="#b"> rimedio</hi> per chi lo subisce”. O meglio il rimedio potrebbe arrivare dalla <hi rend="#b">Corte europea dei diritti umani</hi> che l’11 luglio dell’anno scorso <hi rend="#b">ha avviato in via preliminare l’esame del ricorso</hi> dell’ex Cavaliere proprio contro l’applicazione al suo caso della legge Severino. “I parlamentari nella loro libertà hanno ben fatto questa volta, mentre male era stato fatto per il presidente Berlusconi. Che ha appreso la notizia senza fare nessun commento”, dice Ghedini. Anche se i senatori non hanno nessun potere giurisdizionale, infatti, la differenza di “giudizio” tra la <hi rend="#b">decadenza</hi> di Minzolini e quella di Berlusconi potrebbe influire sul verdetto di Strasburgo. Ed è per questo motivo che l’agenzia Adnkronos accredita al leader di Forza Italia una dichiarazione soddisfatta. “Sono molto contento, il voto rappresenta un’inversione di tendenza che ci fa ben sperare” avrebbe detto il premier.</p>
    <p>Nel ricorso, a cui è stato assegnato il numero 58428/13, Berlusconi contesta all’Italia il fatto di aver <hi rend="#b">applicato retroattivamente la legge Severino</hi> al suo caso, violando cosi l’articolo 7 della <hi rend="#b">Convenzione europea </hi>per i diritti umani che sancisce il principio di ‘<hi rend="#i">nulla poena sine lege</hi>‘ (nessun a pena senza legge). Il leader di Forza Italia afferma, tra le altre cose, che la sua incandidabilità e conseguente decadenza del mandato parlamentare sono stati dovuti a una condanna per fatti avvenuti prima che la legge Severino entrasse in vigore. E anche i fatti contestati all’ex direttore del <hi rend="#i">Tg1</hi> lo sono.</p>
    <p>Quando Strasburgo ha comunicato il ricorso al governo italiano la Corte ha chiesto a Roma le informazioni necessarie per valutare se la decisione del Parlamento di mettere fine al mandato di Berlusconi costituisse una <hi rend="#b">sanzione penale</hi>, una condizione essenziale perché vi sia una<hi rend="#b"> eventuale violazione dell’articolo 7</hi> della Convenzione europea dei diritti umani. Ma non solo. Perché la Corte ha voluto sapere se la procedura prevedesse sufficienti garanzie contro un <hi rend="#b">uso arbitrario della decisione</hi> e se Berlusconi avesse potuto avvalersi di un rimedio efficace davanti alle istanze nazionali per ricorrere contro la decisione presa dal Parlamento. Ma proprio su questo punto Ghedini ricorda che non è stato possibile ricorrere alla <hi rend="#b">Corte costituzionale</hi>: “Noi ne non abbiamo avuto la possibilità, mentre nel caso del senatore Minzolini la procura potrebbe <hi rend="#b">elevare ricorso</hi>. Anzi lo farà sicuramente perché è già successo”.</p>
    <p>Sul fronte politico, invece, il senatore avvocato considera “<hi rend="#b">risibile</hi>” l’ipotesi da più parti: il salvataggio di Minzolini – con i voti provvidenziali di alcuni esponenti del Pd – in cambio del voto dei forzisti <ref target="http://www.ilfattoquotidiano.it/2017/03/15/consip-senato-respinge-la-mozione-di-sfiducia-lotti-con-161-no-e-52-si-ministro-io-innocente-ora-per-ora/3453175/">contro la sfiducia al ministro Luca Lotti</ref>. “Non c’è nessuna convenienza – replica Ghedini – Noi semplicemente non abbiamo mai votato una <hi rend="#b">sfiducia individuale</hi>. Piuttosto <hi rend="#b">prepareremo immediatamente tutti gli atti prodotti</hi>: la richiesta di decadenza, la decisione della Giunta e infine il dibattito con la decisione”. Con la speranza che questa sorta di <hi rend="#b">contraddittorietà di giudicati</hi> – che se fossero sentenze per il nostro codice di procedura penale sarebbero passibili di revisione – possa convincere i giudici europei, entro l’estate, che Silvio Berlusconi non doveva decadere. Rientrerà a Palazzo Madama? Se la Corte dovesse individuare nella decisione del Senato su Minzolini “un’interpretazione autentica” della legge anche l’impensabile potrebbe accadere. E comunque c’è sempre da giocare la carta della<hi rend="#b"> riabilitazione</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>