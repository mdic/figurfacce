<doc sitename="Il Fatto Quotidiano" title="Barbara D'Urso ospita la &quot;negazionista&quot; Daniela Martani e Angela &quot;non ce n'è coviddi&quot;. Intanto Berlusconi sul &quot;coviddi&quot;: &quot;La prova più pericolosa della mia vita&quot; - Il Fatto Quotidiano" author="Giuseppe Candela" date="2020-09-14" url="https://www.ilfattoquotidiano.it/2020/09/14/barbara-durso-ospita-la-negazionista-daniela-martani-e-angela-non-ce-ne-coviddi-intanto-berlusconi-sul-coviddi-la-prova-piu-pericolosa-della-mia-vita/5930617/" hostname="ilfattoquotidiano.it" description="“È un virus terrificante che non auguro a nessuno: state attenti a tutto e mettete le mascherine”, ha detto nei giorni scorsi Silvio Berlusconi. Il leader di Forza Italia ha contratto il Covid-19 è stato dimesso dall’Ospedale San Raffaele di Milano dove era ricoverato dal 3 settembre per Covid-19: “È stata prova più pericolosa della …" categories="Televisione" tags="Barbara DUrso;Canale 5;Coronavirus;Mediaset;Silvio Berlusconi" fingerprint="e0bf405db8ae6011">
  <main>
    <p>“<hi rend="#b">È un virus terrificante che non auguro a nessuno</hi>: state attenti a tutto e mettete le mascherine”, ha detto nei giorni scorsi <hi rend="#b">Silvio Berlusconi</hi>. Il leader di Forza Italia ha contratto il Covid-19 è stato <hi rend="#b">dimesso</hi> dall’Ospedale San Raffaele di Milano dove era ricoverato dal 3 settembre per Covid-19: “<hi rend="#b">È stata prova più pericolosa della mia vita</hi>. Ognuno di noi è esposto al rischio di contagiare gli altri, rinnovo a tutti l’invito alla massima responsabilità personale e sociale. Il mio pensiero va prima di tutto ai tanti ammalati di Covid e alle loro famiglie”. E il virus che non ha risparmiato nemmeno i suoi tre figli Marina, Barbara e Luigi, oltre alla compagna Marta Fascina. Così mentre il Cavaliere prova a superare il momento difficile che sta vivendo, che lo avrebbe molto provato e segnato, raccontano le persone a lui vicine, <hi rend="#b">la sua televisione in prima serata ha dato spazio ad Angela Chianello</hi>, per tutti <hi rend="#b">Angela di Mondello</hi>, al grido di “<hi rend="#b">Non ce n’è Coviddi</hi>“.</p>
    <p>Inutile dirlo a <hi rend="#b">Live Non è la D’Urso</hi>. La signora, in collegamento dalla Sicilia dove sta scontando la sua pena, ha spiegato di non essere una negazionista: “Io non volevo dire che questo virus non esiste. Intendevo che per fortuna qui a Palermo non avevamo tanti casi e quindi <hi rend="#b">ci stavamo godendo una bella giornata al mare</hi>“. Ma di fatto la sua frase, anche se lontana come dice dalle sue intenzioni, è diventata virale, parola che assume ora un significato diverso. E così “oggiammare”, “strinsciotti”, “buongiorno da Mondello”, “souvenier” e, appunto, “non ce n’è coviddi” hanno invaso i social network con meme, parodie, magliette, tatuaggi e chi più ne ha più ne metta. La stessa frase pronunciata e rilanciata da una ragazza in discoteca, <hi rend="#b">la cui intervista al Tg1 ha suscitato ulteriori polemiche</hi>. Frenata dalla giornalista e non con il sorriso sulle labbra.</p>
    <p>Così la D’Urso quasi ne rivendica il successo ospitandola nuovamente in trasmissione, trasmettendo i video, anche quello in cui in spiaggia mimava lei stessa la scena con un comico. “<hi rend="#b">Mi chiedono di fare selfie</hi>“, ha aggiunto la Chianello che è intanto sbarcata su Instagram ottenendo in pochi giorni quasi 200 mila follower. L’inviata racconta la sua giornata tipo come fosse Gina Lollobrigida, mostra il nuovo look e i fiorellini disegnati sulle unghie.</p>
    <p>E se quelle frasi siano frutto di un pensiero negazionista o di una mancanza di cultura non cambia di certo la sostanza. <hi rend="#b">Continuare a dare spazio a un messaggio sbagliato e dannoso</hi>, anche se pronunciato con tono scherzoso, è un vero autogol. Un programma sotto testata giornalistica ha una responsabilità verso i telespettatori, anche se in onda su una tv commerciale. E se il “coviddi” c’è e quanto fa male <hi rend="#b">possono ricordarselo prendendo l’ascensore e andando ai piani alti</hi>. Chiamando Silvio Berlusconi o i suoi familiari, quello che stanno vivendo, come accade per tutti, lo si rispetta fornendo la giusta informazione ed evitando di concedere visibilità a fenomeni non trash ma pericolosi.</p>
    <p>Non che sia andata meglio a <hi rend="#b">Domenica Live</hi> con il teatrino degli influencer contagiati o ancora peggio in settimana a <hi rend="#b">Pomeriggio 5</hi> con spazio alla <hi rend="#b">“negazionista” Daniela Martani</hi>. Deve esistere il contradditorio su un tema controverso e delicato che colpisce la salute di tutti? Se una persona, senza alcun titolo, sostiene una fandonia la si lascia a casa. Come se non bastassero le già numerose contraddizioni degli esperti.</p>
    <p><hi rend="#b">Non tutto può essere giustificato dall’audience</hi> che, giusto ricordarlo, in questi casi nemmeno paga. Live-Non è la D’Urso al debutto ha ottenuto appena 2 milioni di telespettatori con <hi rend="#b">il 14,5% di share</hi>, senza la presenza in onda di Che tempo che fa, Non è l’Arena, della fiction di Rai1 e del posticipo di Serie A. Perdendo comunque contro Rai1 e il film “A casa tutti bene” di Gabriele Muccino. “Angela da Mondello al Gf Vip? No! Sono lontano da quelle realtà che, intendiamoci, esistono e rispetto. <hi rend="#b">La tv di Barbara D’Urso ha una sensibilità diversa</hi>, io tra Abbate e la signora coviddi preferisco Abbate”, ha detto <hi rend="#b">Alfonso Signorini</hi> al quotidiano <hi rend="#i">Libero</hi>.</p>
    <p>Basta tornare indietro di ventiquattro ore per accorgersi che non sono tutti uguali, che non si può fare di tutta l’erba un fascio nemmeno a Mediaset. “<hi rend="#b">Non auguro a nessuno quello che ho vissuto perché ne sono uscito a pezzi</hi>. Ho toccato il fondo. È stata la cosa più brutta della mia vita”, ha raccontato <hi rend="#b">Piero Chiambretti</hi> a <hi rend="#b"> Verissimo</hi>. Un’intervista toccante e dolorosa realizzata da Silvia Toffanin con garbo e rispetto. Con molti silenzi, con le lacrime del conduttore e l’augurio alla conduttrice di pronta guarigione per la sua famiglia. Il riferimento a Silvio Berlusconi, al proprietario di Mediaset. </p>
    <p><hi rend="#b">Il covid c’è e i Berlusconi lo sanno</hi>.</p>
  </main>
  <comments/>
</doc>