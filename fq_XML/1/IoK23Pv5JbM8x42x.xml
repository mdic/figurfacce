<doc sitename="Il Fatto Quotidiano" title="Renzi cita Bettino Craxi per attaccare i 5 Stelle: &quot;Hanno creato un clima infame'' - Il Fatto Quotidiano" author="F Q" date="2018-12-03" url="https://www.ilfattoquotidiano.it/2018/12/03/matteo-renzi-cita-bettino-craxi-i-cinque-stelle-hanno-creato-un-clima-infame/4809294/" hostname="ilfattoquotidiano.it" description="”Hanno creato un clima infame”. Aveva scelto la camera ardente di Sergio Moroni per pronunciare quelle parole. Quel giorno, il 3 settembre 1992, di fronte alla salma del parlamentare socialista che si era tolto la vita dopo aver ricevuto due avvisi di garanzia nell’ambito dell’inchiesta Mani Pulite, Bettino Craxi non aveva indicato chi era stato …" categories="Politica" tags="Bettino Craxi;Luigi di Maio;Matteo Renzi;Movimento 5 Stelle;Silvio Berlusconi" fingerprint="fb938426087ee07d">
  <main>
    <head rend="h1">Renzi cita Bettino Craxi per attaccare i 5 Stelle: “Hanno creato un clima infame”</head>
    <graphic src="https://st.ilfattoquotidiano.it/wp-content/uploads/2018/12/03/Renzi-1300.jpg"/>
    <p>”Hanno creato un <hi rend="#b">clima infame</hi>”. Aveva scelto la camera ardente di <hi rend="#b">Sergio Moroni</hi> per pronunciare quelle parole. Quel giorno, il <hi rend="#b">3 settembre 1992</hi>, di fronte alla salma del parlamentare socialista che si era tolto la vita dopo aver ricevuto due avvisi di garanzia nell’ambito dell’inchiesta <hi rend="#i">Mani Pulite</hi>, <hi rend="#b">Bettino Craxi</hi> non aveva indicato chi era stato a crearlo, quel clima, anche se i destinatari di quella che nella sua ottica era una condanna morale, erano noti a tutti. Ora, a distanza di 26 anni dai fatti che portarono alla fine della Prima Repubblica, le stesse parole vengono rilanciate nel dibattito politico. “I <hi rend="#b">Cinque Stelle</hi> hanno creato un clima infame”, ha scritto <hi rend="#b">Matteo Renzi</hi> nella sua<hi rend="#i"> enews</hi>.</p>
    <p>“Continuo a pensare che la vicenda che riguarda il padre di Di Maio (lavoro nero, condoni, abusi edilizi, rifiuti, cartelle Equitalia) dovrebbe essere fuori dal dibattito politico – afferma il senatore del Pd, in riferimento alle accuse che l’inchiesta giornalistica de <hi rend="#i">Le Iene</hi> ha mosso al vicepresidente del Consiglio, seguita dal resto del sistema mediatico – Ci sono due ragioni per le quali se ne parla. Perché i Cinque Stelle hanno creato un clima infame, con aggressioni personali. E oggi la famiglia Di Maio è <hi rend="#b">vittima</hi> di questo sistema. Perché Luigi Di Maio deve <hi rend="#b">spiegare</hi> per quale ragione ha accettato di fare il prestanome al padre. E questo è ciò che rileva”. “<hi rend="#b">Conosco</hi> ciò che sta passando la famiglia Di Maio e mi dispiace vedere le telecamere entrare nell’intimità di una <hi rend="#b">famiglia</hi> – prosegue Renzi, ricordando come i 5 Stelle sono stati i suoi principali accusatori politici quando l’inchiesta <hi rend="#b">Consip</hi> coinvolse suoi padre <hi rend="#b">Tiziano</hi> – per colpa di Luigi e dei suoi amici ci siamo passati anche noi”.</p>
    <p>Fin qui l’attacco, prevedibile, agli avversari. Ma poi l’ex segretario va oltre e si volge indietro per guardare negli occhi i suoi stessi compagni di partito: “Almeno Di Maio può contare sulla <hi rend="#b">solidarietà dei suoi colleghi</hi> 5S – è la lamentela – A me invece la solidarietà è arrivata dalla nostra gente, <hi rend="#b">non dal gruppo dirigente del Pd</hi> che per la stragrande maggioranza è rimasto <hi rend="#b">in silenzio</hi>, sia pubblicamente che privatamente”. L’ex segretario non punta quindi il dito solo contro i 5 Stelle: Renzi accusa i <hi rend="#b">colleghi</hi> alla guida del <hi rend="#i">Partito Democratico</hi> di non averlo difeso in pubblico e di non avergli manifestato vicinanza neanche nella sfera privata, lì dove taccuini e telecamere non sarebbero potuti arrivare.</p>
    <p>E’ il secondo <hi rend="#i">j’accuse</hi> nei confronti della sinistra in pochi giorni, gli stessi in cui sui giornali di ogni estrazione politica si rincorrono retroscena secondo cui l’ex sindaco di Firenze sarebbe pronto a uscire dal Pd <ref target="https://www.ilfattoquotidiano.it/premium/articoli/renzi-in-fuga-dal-pd-il-nuovo-partito-lo-fara-con-forza-italia/">per dar vita un partito centrista in grado di inglobare quella parte di Forza Italia che non è disposta ad andare con Matteo Salvini o a confluire nella Lega</ref>. Il </p>
    <p><hi rend="#b">29 novembre</hi>Renzi aveva lanciato un appello alla</p>
    <p><hi rend="#b">riabilitazione</hi>politica di</p>
    <p><hi rend="#b">Silvio Berlusconi</hi>.</p>
    <p><ref target="https://www.ilfattoquotidiano.it/2018/11/28/renzi-dobbiamo-chiedere-scusa-a-berlusconi-la-sinistra-lo-deve-fare-in-confronto-a-salvini-b-era-un-pischello/4798267/">“La dico grossa – spiegava in una diretta Facebook – dobbiamo chiedere scusa a Silvio Berlusconi</ref> che faceva le norme </p>
    <p><hi rend="#i">ad personam</hi>più assurde, ha fatto votare la nipote di Mubarak e via dicendo, non ha mai fatto quello che ha fatto Salvini in questa settimana e ci metto dentro sigarette elettroniche, voto segreto sul peculato che cambia la sorte dei processi in cui sono implicati deputati della Lega, l’accordo sui 49 milioni e la querela solo a Belsito e non a Bossi”, aggiungeva. Quindi la chiosa: “La</p>
    <p><hi rend="#b">sinistra italiana</hi>che ora sta zitta su Salvini</p>
    <p><hi rend="#b">dovrebbe chiedere scusa</hi>a Berlusconi”.</p>
    <p>Nella stessa <hi rend="#i">enews</hi> Renzi smentisce chi in questi giorni ha scritto della sua volontà di dar vita a un partito con l’ex Cavaliere: “Avendomi visto su <hi rend="#i">Canale 5</hi> alcuni giornali hanno scritto che io farò un nuovo partito con Berlusconi. <hi rend="#b">Notizia falsa</hi>, certa gente non sta bene”, assicura. Per ora ci sono solo le riabilitazioni, prima di Berlusconi e ora, per quanto espressa solo attraverso una citazione, di Craxi. Da un ex democristiano, un richiamo ai nostalgici dell’altra grande famiglia moderata, quella socialista, che per decenni aveva oligopolizzato la vita politica del Paese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>