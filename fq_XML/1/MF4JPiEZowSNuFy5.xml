<doc sitename="Il Fatto Quotidiano" title="Elezioni, Berlusconi riabilitato dal Ppe. La battuta tra le risate dei dirigenti: &quot;Chi mi sta toccando il cu..?&quot; - Il Fatto Quotidiano" author="Alberto Sofia" date="2018-02-21" url="https://www.ilfattoquotidiano.it/2018/02/21/elezioni-berlusconi-riabilitato-dal-ppe-la-battuta-tra-le-risate-dei-dirigenti-chi-mi-sta-toccando-il-cu/4178225/" hostname="ilfattoquotidiano.it" description="Tutto dimenticato. Ormai sono lontani i tempi delle risatine d’intesa tra Merkel e Sarkozy e dei dissapori con i popolari europei. Dopo aver incassato il sostegno a Bruxelles e rassicurato il Ppe sulla capacità di “ammansire” l’alleato Salvini, Berlusconi viene riabilitato dal Partito popolare europeo pure in Italia, con tanto di incontro con il capogruppo …" categories="Elezioni Politiche 2018" tags="Silvio Berlusconi" fingerprint="fe26730719c6af25">
  <main>
    <p>Tutto dimenticato. Ormai sono lontani i tempi delle risatine d’intesa tra Merkel e Sarkozy e dei dissapori con i popolari europei. Dopo aver incassato il sostegno a <hi rend="#b">Bruxelles</hi> e rassicurato il Ppe sulla capacità di “ammansire” l’alleato Salvini, <hi rend="#b">Berlusconi</hi> viene riabilitato dal <hi rend="#b">Partito popolare europeo</hi> pure in Italia, con tanto di incontro con il capogruppo a Strasburgo, il tedesco Manfred Weber. “Forza Italia ha molti candidati provenienti dall’imprenditoria, direttori di giornale, vertici delle associazioni di volontariato. Una bella squadra e ci sono delle belle facce”, ha rivendicato il leader di FI, insieme ad <hi rend="#b">Antonio Tajani</hi>.</p>
    <p>Per poi rilanciare la<hi rend="#b"> Flat tax</hi> e sdoganare pure <hi rend="#b">Renato Brunetta</hi> “prossimo ministro dell’Economia”. Non sono poi mancate le solite boutade in occasione della foto di rito. La tradizionale battuta: “Chi mi tocca il culo” tra le risate dei dirigenti del partito e di Weber, nell’occasione senza interprete. E pure alcuni attacchi a Sergio Pirozzi, sindaco di Amatrice, che correrà da governatore per le Regionali del Lazio in modo autonomo, dato che non ha trovato l’accordo con il centrodestra che sosterrà <hi rend="#b">Parisi</hi>. “Abbiamo un ottimo candidato alla Regione Lazio, ma adesso abbiamo alcune difficoltà perché un sindaco di centrodestra si è candidato anche lui e ci porta via il 6-7%. Cercheremo di convincerlo con le buone maniere, per i calci in culo c’è tempo”, ha attaccato Berlusconi. Per poi rivolgersi all’interprete di Weber: “Questo non tradurlo…”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>