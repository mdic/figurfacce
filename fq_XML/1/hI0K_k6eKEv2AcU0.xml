<doc sitename="Il Fatto Quotidiano" title="Silvio Berlusconi, la commovente lettera per i 50 anni del figlio Pier Silvio: &quot;Sono molto orgoglioso di te&quot; - Il Fatto Quotidiano" author="F Q" date="2019-05-08" url="https://www.ilfattoquotidiano.it/2019/05/08/silvio-berlusconi-la-commovente-lettera-per-i-50-anni-del-figlio-pier-silvio-sono-molto-orgoglioso-di-te/5163011/" hostname="ilfattoquotidiano.it" description="“Sono molto orgoglioso di avere un figlio come sei tu“. Così scrive Silvio Berlusconi in una commovente lettera di 5 pagine scritta al figlio Pier Silvio per i suoi 50 anni. Una lunga missiva, pubblicata in esclusiva dal settimanale “Chi”. “Eccoci qua a festeggiare con te, con Marina, con la mamma il tuo anniversario di mezzo …" categories="Attualità" tags="Silvio Berlusconi" fingerprint="f4bf926ad8baa43c">
  <main>
    <p>“<hi rend="#b">Sono molto orgoglioso di avere un figlio come sei tu</hi>“. Così scrive <hi rend="#b">Silvio Berlusconi</hi> in una commovente <hi rend="#b">lettera di 5 pagine</hi> scritta al figlio <hi rend="#b">Pier Silvio</hi> per i suoi <hi rend="#b">50 anni.</hi> Una lunga missiva, pubblicata in esclusiva dal settimanale <hi rend="#i">“Chi”</hi>. “Eccoci qua a festeggiare con te, con Marina, con la mamma il tuo anniversario di mezzo secolo. Mi sembrava davvero impossibile che così tanto tempo sia passato da <hi rend="#b">quando ti tenevo tra le braccia da piccolo</hi> e da quando giocavo con te godendomi la tua bellezza, la tua simpatia, la tua allegria”, scrive Berlusconi al figlio.</p>
    <p>“Da allora tanto tempo è passato ma quei ricordi e<hi rend="#b"> quelle immagini sono rimaste sempre nel mio cuore</hi>. E ancora oggi quando il lunedì entri nella sala da pranzo e vieni a baciarmi, si rinnova ogni volta l’emozione di allora”. Poi il leader di Forza Italia si congratula con Pier Silvio per come ha gestito e gestisce ancora Mediaset: “Mi hai sostituito alla guida della televisione come nessun altro avrebbe saputo fare, ti sei conquistato la stima di tutti, hai preso sempre le giuste decisioni nei momenti difficili. Bene, potrei dirti molte altre cose sul mio rapporto con te ma credo che questo basti. <hi rend="#b">Sono un padre orgoglioso</hi>, molto orgoglioso di avere un figlio come sei tu. Il tuo papà. 28 aprile 2019”, conclude l’ex Cavaliere.</p>
  </main>
  <comments/>
</doc>