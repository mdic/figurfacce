<doc sitename="Il Fatto Quotidiano" title="Da Bolsonaro a Trump, tutte le cure dei presidenti. Non solo Remdesivir: quali sono state scelte e perché - Il Fatto Quotidiano" author="Peter D'Angelo" date="2020-10-05" url="https://www.ilfattoquotidiano.it/2020/10/05/da-bolsonaro-a-trump-tutte-le-cure-dei-presidenti-non-solo-remdesivir-quali-sono-state-scelte-e-perche/5954298/" hostname="ilfattoquotidiano.it" description="Scettici, negazionisti, minimalisti, molti leader politici hanno sminuito, ignorato se non proprio ridicolizzato le misure sanitarie contro il Covid-19. Almeno fino al giorno in cui hanno contratto il virus in prima persona. Il presidente bielorusso, Aleksandr Lukashenko, aveva definito “psicotiche” le norme di contenimento del virus, e che per sconfiggerlo sarebbe bastato fare la “sauna …" categories="Mondo" tags="Aleksandr Lukashenko;Boris Johnson;Coronavirus;Donald Trump;Jair Bolsonaro;Silvio Berlusconi" fingerprint="afef587b698f7021">
  <main>
    <head rend="h1">Da Bolsonaro a Trump, tutte le cure dei presidenti. Non solo Remdesivir: quali sono state scelte e perché</head>
    <graphic src="https://st.ilfattoquotidiano.it/wp-content/uploads/2020/10/04/leader-politici-coronavirus-690x362.jpg"/>
    <p>Scettici, negazionisti, minimalisti, molti <hi rend="#b">leader politici</hi> hanno sminuito, ignorato se non proprio ridicolizzato le misure sanitarie contro il Covid-19. Almeno fino al giorno in cui hanno contratto il virus in prima persona. Il presidente bielorusso, <hi rend="#b">Aleksandr Lukashenko</hi>, aveva definito “psicotiche” le norme di contenimento del virus, e che per sconfiggerlo sarebbe bastato fare la “sauna 3 volte a settimana, e <hi rend="#b">vodka</hi>”, fin quando non ha dichiarato di essere positivo al coronavirus. Qualcuno ha superato indenne la malattia, come <hi rend="#b">Jair Bolsonaro</hi>, mentre altri sono finiti in terapia intensiva. È il caso di <hi rend="#b">Boris Johnson</hi>, mentre il presidente Usa <hi rend="#b">Donald Trump</hi> – <ref target="https://www.ilfattoquotidiano.it/2020/10/04/i-medici-di-trump-non-ha-febbre-potrebbe-essere-dimesso-lunedi-il-video-dallospedale-tornero-presto-dovevo-espormi-al-virus/5953667/">ancora ricoverato all’ospedale militare Walter Reed</ref> – per due volte negli scorsi giorni ha avuto bisogno dell’ossigenoterapia.</p>
    <p>C’è chi ha tentato la “cura del mais”, un trattamento senza alcuna prova scientifica che ha scelto di seguire il presidente dell’Honduras, <hi rend="#b">Juan Orlando Hernandez</hi>. Questa terapia si basa su una combinazione sperimentale e non testata di microdacyn, azitromicina, ivermectina e zinco. Poi ci sono capi di Stato che non è chiaro se siano deceduti a causa del Covid, o meno. Il leader del Burundi, <hi rend="#b">Pierre Nkurunziza</hi>, membro del gruppo etnico Hutu, è morto improvvisamente lo scorso 8 giugno ufficialmente per un infarto, ma in circostanze ancora non chiare. La cosa certa è che, come riporta il <hi rend="#i">Guardian</hi>, la moglie del presidente era positiva ed è volata senza di lui a Nairobi, in <hi rend="#b">Kenya</hi>, per il trattamento contro la malattia e per non destare sospetti, dal momento che il Burundi ha espulso dal paese i rappresentanti dell’Oms proprio per oscurare l’esistenza del coronavirus.</p>
    <p><hi rend="#b">BORIS JOHNSON –</hi> Il primo ministro britannico (56 anni) ha annunciato il 27 marzo con un tweet di essere positivo al al coronavirus. Il decorso del Covid-19 è stato imprevisto, tanto che Johnson è stato costretto a tre giorni di <hi rend="#b">terapia intensiva</hi>. I suoi medici non hanno mai rilasciato informazioni sui farmaci con cui è stato curato. Ufficialmente hanno detto solo che gli è stato somministrato ossigeno. <hi rend="#i">Il Fatto Quotidiano</hi> ha contattato direttamente <hi rend="#b">Cotton Nzinga</hi>, il responsabile della comunicazione del St. Thomas Nhs, il quale ha dichiarato di non essere autorizzato a darci informazioni – né conferme, né smentite – in merito alle “cure” somministrate all’inquilino di <hi rend="#b">Downing Street</hi>: “<hi rend="#i">We are not able to help with your request</hi>“. Il <hi rend="#i">Daily Mail</hi> ha ipotizzato il ricorso a vari farmaci, dal Lopinavir/Ritonavir, all’idrossiclorochina fino al <hi rend="#b">Remdesivir</hi>, ma senza avere alcuna conferma ufficiale. Il 13 aprile è arrivata la notizia dell’esito negativo del test effettuato da Johnson prima delle dimissioni dal St. Thomas Hospital di <hi rend="#b">Londra</hi>.</p>
    <p><hi rend="#b">JAIR BOLSONARO –</hi> Il presidente brasiliano (65 anni) ha confermato di essere positivo al Sars-Cov2 il 7 luglio, dopo il tampone fatto nell’ospedale militare di <hi rend="#b">Brasilia</hi>. Aveva <hi rend="#b">febbre alta</hi> e sintomatologia tipica, come grande affanno e <hi rend="#b">spossatezza</hi>. La cura scelta dal presidente è stata quella sponsorizzata fino ad allora da Trump, cioè il farmaco antivirale e immunomodulante noto come <hi rend="#b">idrossiclorochina</hi> (seppure non ci siano mai state conferme definitive sulla reale efficacia di questo antimalarico). A partire dal 7 luglio Bolsonaro è rimasto isolato presso la sua residenza del <hi rend="#b">Palacio da Alvorada</hi>, fino al 25 luglio, quando su Twitter lo stesso presidente ha annunciato il suo terzo tampone negativo, con tanto di foto in cui è ritratto mentre tiene in mano una confezione di idrossiclorochina.</p>
    <p><hi rend="#b">SILVIO BERLUSCONI –</hi> Il fondatore di Forza Italia (86 anni), è risultato positivo il 2 settembre: si è sottoposto al test dopo il soggiorno in <hi rend="#b">Sardegna</hi>. Il 3 settembre è stato ricoverato al San Raffaele, a <hi rend="#b">Milano</hi>, per una <hi rend="#b">polmonite bilaterale</hi> allo stato precoce. Qui è iniziata la cura a base dell’antivirale Remdesivir, cioè l’unico farmaco anti-Covid19 approvato dall’Agenzia europea del farmaco. Come confermato dal virologo dell’istituto milanese, <hi rend="#b">Massimo Clementi</hi>, Berlusconi è stato sottoposto a un ciclo di <hi rend="#b">5 giorni</hi>, come da protocollo. Oltre a questa terapia nient’altro: né ossigeno né cure sperimentali (come per Trump). Il 15 settembre Berlusconi ha lasciato l’ospedale e il 29 ha ottenuto il primo tampone negativo.</p>
    <p><hi rend="#b">DONALD TRUMP –</hi> Come riferito dalla <hi rend="#i">Cnn</hi>, Donald Trump assume il Remdesivir come antivirale, oltre a un mix di <hi rend="#b">due anticorpi monoclonali</hi> (sperimentali) e a <hi rend="#b">diversi integratori</hi>: zinco, vitamina D, famotidina, tavolette di melatonina e una aspirina al giorno. Il medico della Casa Bianca <hi rend="#b">Sean Conley</hi> ha poi rilasciato un aggiornamento riguardante lo stato di salute del presidente, specificando di averlo sottoposto a una seconda dose di Remdesivir “senza complicazioni” (il ciclo dura 5 giorni), ma ha anche aggiunto che “il presidente <hi rend="#b">non è ancora fuori pericolo</hi>”. Nelle ultime ore gli è stato somministrato pure un potente steroide, il <hi rend="#b">desametasone</hi>, ed è stato reso noto che potrebbe essere dimesso in giornata. Secondo <hi rend="#b">Peter Horby</hi>, professore di medicina a <hi rend="#b">Oxford</hi> e principale responsabile del trial clinico sul Covid dell’università inglese, si tratta di un <hi rend="#b">farmaco “salvavita”</hi>. Questo potrebbe indicare che Trump è stato colpito in modo grave dalla malattia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>