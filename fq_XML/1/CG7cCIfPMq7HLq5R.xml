<doc sitename="Il Fatto Quotidiano" title="La conta di Berlusconi per prendersi il Colle: quei 50 voti mancanti da chiedere a Renzi e il sì al centrodestra federato proposto da Salvini - Il Fatto Quotidiano" author="Gianluca Roselli" date="2021-06-08" url="https://www.ilfattoquotidiano.it/2021/06/08/la-conta-di-berlusconi-per-prendersi-il-colle-quei-50-voti-mancanti-da-chiedere-a-renzi-e-il-si-al-centrodestra-federato-proposto-da-salvini/6222941/" hostname="ilfattoquotidiano.it" description="Si racconta che, quando non ha nulla da fare e si sente bene, Silvio Berlusconi si metta a far di conto. Non sui parlamentari di Forza Italia: quanti gliene restano e quanti rischiano di andar via. Il pallottolliere berlusconiano riguarda i voti che gli mancano per essere eletto al Quirinale. Già, perché sul piatto della …" categories="Politica" tags="Quirinale;Silvio Berlusconi" fingerprint="39969671f1f6a06d">
  <main>
    <head rend="h1">La conta di Berlusconi per prendersi il Colle: quei 50 voti mancanti da chiedere a Renzi e il sì al centrodestra federato proposto da Salvini</head>
    <graphic src="https://st.ilfattoquotidiano.it/wp-content/uploads/2021/06/07/Silvio-Berlusconi-690x362.jpg"/>
    <p>Si racconta che, quando non ha nulla da fare e si sente bene, <hi rend="#b">Silvio Berlusconi</hi> si metta a far di conto. Non sui parlamentari di <hi rend="#b">Forza Italia</hi>: quanti gliene restano e quanti rischiano di andar via. Il pallottolliere berlusconiano riguarda i voti che gli mancano per essere eletto al <hi rend="#b">Quirinale</hi>. Già, perché sul piatto della <hi rend="#b">federazione unitaria</hi> di <hi rend="#b">centrodestra</hi>, per invogliare ancor di più l’uomo di Arcore a dire sì, <hi rend="#b">Matteo Salvini</hi> ha messo come pietanza principale proprio il Colle. “Se arriviamo ai gruppi unici in Parlamento, la tua candidatura al Quirinale, che tutto il centrodestra sosterrà, avrà radici più solide. Si partirà da una base più forte e coesa…”, è il ragionamento che il leader leghista ha fatto all’ex premier. Cui subito è venuta l’acquolina in bocca. È anche per questo motivo, si dice nel partito azzurro, che il leader questa volta ha detto subito sì (salvo poi rallentare), facendo scoppiare una bomba nel partito. Come andrà a finire lo sapremo nei prossimi giorni, quando (salvo nuovi rinvii) i deputati forzisti si riuniranno a <hi rend="#b">Montecitorio</hi>, con intenti bellicosi. Intanto, però, il sasso nello stagno è stato gettato.</p>
    <p>Ma davvero Berlusconi può ambire al Quirinale? A parte lui e pochissimi altri, anche tra i suoi non ci crede quasi nessuno. Troppi sono i <hi rend="#b">guai giudiziari</hi> passati dall’ex premier. Troppe le polemiche, le <hi rend="#b">leggi ad personam</hi> negli anni del suo governo, i rapporti con la <hi rend="#b">mafia</hi>, gli<hi rend="#b"> scandali sessuali</hi>, le cene eleganti, il <hi rend="#b">Parlamento</hi> costretto a votare su <hi rend="#b">Ruby</hi> nipote di Mubarak, eccetera. Per non parlare del fatto che verrebbe eletto al Colle l’uomo che ha diviso il Paese per vent’anni: pro o contro di lui. Oltre che <hi rend="#b">pregiudicato</hi>, plurinquisito spesso prescritto e con pesanti processi ancora in corso. Messo per un attimo da parte tutto questo, ci sono poi i <hi rend="#b">problemi di salute</hi>. I sette anni da capo dello Stato sarebbero impegnativi e faticosi per chiunque, figuriamoci per un <hi rend="#b">84enne</hi> che ha passato gli ultimi mesi dentro e fuori dal <hi rend="#b">San Raffaele</hi>. Ricoveri che hanno portato al <hi rend="#b">rinvio</hi> di <hi rend="#b">udienze</hi> e <hi rend="#b">sentenze</hi> nei processi in cui è imputato.</p>
    <p>Ma siccome tra gli ufficiali di collegamento che uniscono <hi rend="#b">Lega</hi> e Fi si racconta che “al presidente <hi rend="#b">mancano solo 50 voti</hi> per essere eletto…”, andiamo a vedere se l’ipotesi è reale. I <hi rend="#b">grandi elettori</hi> delle prossime elezioni al Colle saranno <hi rend="#b">1008</hi>. Il <hi rend="#b">quorum</hi> da superare dalla quarta votazione in avanti (quando basta la maggioranza assoluta) è di <hi rend="#b">505 voti</hi>. Che si abbassa a 503 se si considera che, per prassi, i presidenti di Camera e Senato non votano. Il centrodestra, al momento, sulla carta conta su una forbice che va da <hi rend="#b">453</hi> a <hi rend="#b">460 voti</hi>. Ovvero sui voti di Lega (196), Forza Italia (130), <hi rend="#b">Fratelli d’Italia</hi> (56), <hi rend="#b">Coraggio Italia</hi> (29), pezzi del misto (Noi con l’Italia, Maie e altri) e 34 <hi rend="#b">delegati regionali</hi> (per la predominanza del centrodestra nelle Regioni). Nell’ipotesi migliore, e considerando che davvero tutti votino per lui, a Berlusconi mancherebbero <hi rend="#b">43 voti</hi>, nella peggiore 50. Niente male. Ma comunque peggio del <hi rend="#b">centrosinistra</hi>. Se dall’altra parte fossero tutti compatti, compresi i <hi rend="#b">renziani</hi>, sulla carta il centrosinistra insieme al <hi rend="#b">M5S</hi> arriverebbe a 545: la soglia per l’elezione al quarto scrutinio sarebbe già superata.</p>
    <p>A Berlusconi, come abbiamo visto, mancano una cinquantina di voti. E decisivi, in tal senso, potrebbero essere i <hi rend="#b">45 parlamentari renziani</hi>: spostandosi di qua o di là sarebbero ancora una volta l’ago della bilancia, determinanti anche per la partita del Colle. Con quei 45 però il leader forzista arriverebbe sul filo del traguardo, al <hi rend="#b">foto finish</hi>, giocandosela sul filo dei 3-5 voti di scarto. Troppo pochi davvero. Anche perché nel segreto nell’urna sarà difficile per lui fare davvero il pieno dei suoi voti sulla carta. I <hi rend="#b">franchi tiratori</hi>, in questo caso, sono sempre in agguato, come ben sa <hi rend="#b">Romano Prodi</hi>. E comunque una vittoria così risicata, di misura, non si è praticamente mai vista per il Quirinale.</p>
    <p>Ma Berlusconi ci spera. Con <hi rend="#b">Renzi</hi> il dialogo da tempo è un po’ sopito, ma si può sempre riprendere. E di certo l’ex sindaco di Firenze non è mai stato un <hi rend="#b">antiberlusconiano</hi>. Anzi. I due hanno sempre manifestato <hi rend="#b">reciproca stima</hi>. Ma la sfida, per l’ex Cavaliere, resta ai limiti dell’impossibile. Anche perché, nonostante una presunta saggezza da <hi rend="#b">padre nobile</hi> sopraggiunta con l’età, per molti italiani Berlusconi resta sempre il <hi rend="#b">Caimano</hi>. E vederlo sul Colle più alto assomiglierebbe a una sorta di <hi rend="#b">incubo</hi>, ben peggiore del finale del film di <hi rend="#b">Nanni Moretti</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>