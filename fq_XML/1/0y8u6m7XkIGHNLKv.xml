<doc sitename="Il Fatto Quotidiano" title="Per non far sparire Forza Italia Berlusconi insiste col partito unico di centrodestra" author="F Q" date="2021-06-20" url="https://www.ilfattoquotidiano.it/2021/06/20/per-non-far-sparire-forza-italia-berlusconi-insiste-col-partito-unico-di-centrodestra-da-qui-al-2023-unirci-con-salvini-e-meloni/6235936/" hostname="ilfattoquotidiano.it" description="L'INTERVENTO &quot;Serve una formazione sullo stile dei repubblicani americani. &quot;Da qui al 2023 unirci con Salvini e Meloni&quot;" categories="Politica" tags="Forza Italia;Fratelli dItalia;Giorgia Meloni;Lega;Matteo Salvini;Silvio Berlusconi" fingerprint="3abe10053a669364">
  <main>
    <head rend="h1">Per non far sparire Forza Italia Berlusconi insiste col partito unico di centrodestra: “Da qui al 2023 unirci con Salvini e Meloni”</head>
    <graphic src="https://st.ilfattoquotidiano.it/wp-content/uploads/2021/06/08/variant-med_1200x630-obj24388671-690x362.jpg"/>
    <p>Nonostante i ripetuti rifiuti dei compagni di coalizione, <hi rend="#b">Silvio Berlusconi</hi> torna a rilanciare l’idea del <hi rend="#b">partito unico del centrodestra</hi>. Una formazione che avrebbe anche lo scopo di ‘salvare’ <hi rend="#b">Forza Italia</hi> dalla scomparsa se i consensi per la <hi rend="#b">Lega</hi> dovessero rimanere sopra il 20% e continuassero contemporaneamente ad aumentare quelli per <hi rend="#b">Fratelli d’Italia</hi>. “Io sono ancora in campo e intendo rimanerci nonostante tutto quello che mi è successo in questi anni, nonostante le tante inchieste giudiziarie infondata”, ha infatti dichiarato il leader forzista, che stasera cenerà ad Arcore con <hi rend="#b">Matteo Salvini</hi>.</p>
    <p>Nella sua mente, ha spiegato Berlusconi nel suo intervento telefonico alla convention <hi rend="#b">‘Italia, ci siamo!’</hi>, c’è un partito sul modello di quello Repubblicano americano, con l’idea di avviare i lavori per la sua nascita da oggi al <hi rend="#b">2023</hi>. Un arco di tempo non casuale, che coincide con l’intero mandato di <hi rend="#b">Mario Draghi</hi> che, nell’idea dell’ex premier, dovrà quindi rimanere alla guida del governo fino al termine del suo impegno, senza partecipare quindi alla corsa per il <hi rend="#b">Quirinale</hi> del prossimo anno. Il partito unico è “indispensabile perché l’Italia possa ripartire – ha detto – Il nostro compito è quindi quello di costruire un partito repubblicano sul modello americano, nel quale il centro e la destra democratica si trovino insieme per governare il Paese”, partito che garantisca stabilità al governo.</p>
    <p>“Questa è una condizione indispensabile, non meno dei provvedimenti economici – ha detto rivolgendo un appello diretto a <hi rend="#b">Salvini </hi>e <hi rend="#b">Meloni</hi> – Non può essere una <hi rend="#b">fusione a freddo</hi> o per incorporazione ma dobbiamo costruire da qui al 2023 quel partito unico che rappresenti la maggioranza degli italiani e che dia stabilità al governo del centro-destra. Per questo nei giorni scorsi ho parlato, e intendo continuare a farlo, di centrodestra Italiano. Parlo della costruzione di un unico partito che si candida a governare il Paese. Un centrodestra orgogliosamente italiano, ma anche orgogliosamente europeo e occidentale, nel quale ognuno porti la sua identità, i suoi valori, la sua storia, ma che sappia parlare con una <hi rend="#b">voce unica agli elettori</hi>. Un centrodestra unito, con una attività intensa, cominciando da un coordinamento delle iniziative parlamentari e poi coinvolgendo tante persone e tante energie, eletti, militanti, e anche esponenti della società civile oggi lontani dalla politica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>