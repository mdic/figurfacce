<doc sitename="Il Fatto Quotidiano" title="Silvio Berlusconi compare al matrimonio del figlio Luigi con la fidanzata. Grande assente? Piersilvio - Il Fatto Quotidiano" author="F Q" date="2020-10-08" url="https://www.ilfattoquotidiano.it/2020/10/08/silvio-berlusconi-compare-al-matrimonio-del-figlio-luigi-con-la-fidanzata-grande-assente-piersilvio/5958697/" hostname="ilfattoquotidiano.it" description="Niente cerimonia in chiesa per Silvio Berlusconi ma il leader di Forza Italia non poteva mancare al matrimonio del suo figlio più piccolo, il riservato Luigi. Ora che, dopo due test negativi, Berlusconi si è lasciato alle spalle il covid, ha scelto di “esserci” ed eccolo apparire al ricevimento, dove si è presentato con la …" categories="Attualità" tags="Pier Silvio Berlusconi;Silvio Berlusconi;Veronica Lario" fingerprint="fd86527c190cc408">
  <main>
    <p><hi rend="#b">Niente cerimonia in chiesa per Silvio Berlusconi</hi> ma il leader di Forza Italia <hi rend="#b">non poteva mancare al matrimonio</hi> del suo figlio più piccolo, il riservato <hi rend="#b">Luigi</hi>. Ora che, dopo due test negativi, Berlusconi si è lasciato alle spalle il covid, ha scelto di “esserci” ed eccolo apparire al ricevimento, dove si è presentato <hi rend="#b">con la fidanzata Marta Fascina</hi>. Pochi intimi, circa 40 persone. Location, la tenuta di famiglia di Macherio, in Brianza. E<hi rend="#b"> quasi</hi> tutta la famiglia si è riunita per le nozze. <hi rend="#b">Veronica Lario è arrivata a bordo di una Jaguar</hi>. La cerimonia si è tenuta nella cappella dell’oratorio San Sigismondo della basilica di Sant’Ambrogio, a Milano. Innamoratisi nove anni fa da studenti della Bocconi, <hi rend="#b">Luigi Berlusconi e Federica Fumagalli</hi> si sono sposati all’ombra dell’Università Cattolica, dopo la proposta il giorno di Natale 2019 e un rinvio, causa emergenza sanitaria, del matrimonio inizialmente programmato in estate. Dal cancello presidiato dalla sicurezza sono sfilati <hi rend="#b">una quindicina di auto e van con i vetri oscurati</hi>. Dieci minuti prima delle 17 è arrivato quello con a bordo la sposa, 31 anni, uno meno del marito, originaria di Sirone, nel Lecchese, figlia di un imprenditore tessile e cofondatrice di una società di pubbliche relazioni. Si è intravisto il velo dell’abito bianco realizzato dall’amica stilista Alessandra Rich. Un piccolo frammento di immagine di una cerimonia (celebrata da un sacerdote domenicano) decisamente riservata, nello stile della coppia. I due sposini da tempo vivono in via Rovani a Milano, nella villa che è stata a fine anni ’80 la residenza di Silvio Berlusconi. <hi rend="#b">Unico grande assente? Stando all’Ansa, Piersilvio. </hi></p>
    <head rend="h2">
      <ref target="https://www.ilfattoquotidiano.it/fq-magazine/attualita/">Attualità</ref>
    </head>
    <head rend="h1">Silvio Berlusconi compare al matrimonio del figlio Luigi con la fidanzata. Grande assente? Piersilvio</head>
    <head rend="h2">Ora che, dopo due test negativi, il leader di Forza Italia si è lasciato alle spalle il covid, ha scelto di "esserci" ed eccolo apparire al ricevimento, dove si è presentato con la fidanzata Marta Fascina. Pochi intimi, circa 40 persone. Location, la tenuta di famiglia di Macherio, in Brianza. E quasi tutta la famiglia si è riunita per le nozze. Veronica Lario è arrivata a bordo di una Jaguar</head>
    <graphic src="https://st.ilfattoquotidiano.it/wp-content/uploads/2020/10/08/luigi1200-1200x630.jpg" alt="Silvio Berlusconi compare al matrimonio del figlio Luigi con la fidanzata. Grande assente? Piersilvio"/>
  </main>
  <comments/>
</doc>