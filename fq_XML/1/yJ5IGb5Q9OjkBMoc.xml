<doc sitename="Il Fatto Quotidiano" title="Sondaggi, Fratelli d'Italia ancora primo partito: a meno di un punto seguono Pd e Lega" author="F Q" date="2021-10-20" url="https://www.ilfattoquotidiano.it/2021/10/20/sondaggi-fratelli-ditalia-primo-partito-pd-e-lega-seguono-a-meno-di-un-punto-il-green-pass-sul-lavoro-non-mina-la-fiducia-in-draghi/6361482/" hostname="ilfattoquotidiano.it" description="POLITICA / GLI ULTIMI SONDAGGI I primi tre partiti racchiusi in una forbice di un punto. La Lega scende al terzo posto, Italia viva sotto il 2%" categories="Politica" tags="Enrico Letta;Forza Italia;Fratelli dItalia;Giorgia Meloni;Giuseppe Conte;Governo Draghi;Green Pass;Lega;Mario Draghi;Matteo Salvini;Movimento 5 Stelle;PD;Silvio Berlusconi;Sondaggi;Tamponi Covid 19" fingerprint="bbb230247d7f61e4">
  <main>
    <head rend="h1">Sondaggi, Fratelli d’Italia primo partito: Pd e Lega seguono a meno di un punto. Il green pass sul lavoro non mina la fiducia in Draghi</head>
    <graphic src="https://st.ilfattoquotidiano.it/wp-content/uploads/2021/10/20/Barometro-ridimensionato-690x362.jpg"/>
    <p>I primi <hi rend="#b">tre partiti </hi>d’Italia racchiusi in una forbice <hi rend="#b">inferiore a un punto </hi>percentuale per la prima volta negli ultimi decenni. È il dato principale emerso dall’ultimo Barometro Politico dell’istituto <hi rend="#b">Demopolis</hi>, un sondaggio condotto nel periodo compreso tra il 13 e il 16 ottobre 2021 che esamina un campione stratificato di 8.860 cittadini maggiorenni residenti in Italia.</p>
    <p>
      <graphic src="https://st.ilfattoquotidiano.it/wp-content/uploads/2021/10/20/Barometro-Politico-1-1-300x169.jpeg"/>
    </p>
    <p>Se si votasse per la Camera ora, a meno di 48 ore dalla fine delle amministrative, <hi rend="#b">Fratelli d’Italia </hi>si confermerebbe primo partito con il 20,5% dei consensi: staccato di appena 0,3 punti, però, c’è il <hi rend="#b">Partito democratico</hi> (20,2%) mentre la <hi rend="#b">Lega </hi>scende al terzo posto (19,6%). Staccato il <hi rend="#b">Movimento 5 Stelle</hi> (15,8%). <hi rend="#b">Forza Italia</hi> si accredita al 6,5%, al 3% Azione di Carlo Calenda, al 2% <hi rend="#b">Liberi e uguali-Articolo 1</hi> e sotto questa soglia le altre forze minori, compresa <hi rend="#b">Italia viva </hi>di Matteo Renzi.</p>
    <p>
      <graphic src="https://st.ilfattoquotidiano.it/wp-content/uploads/2021/10/20/Barometro-Politico-2-2-300x169.jpeg"/>
    </p>
    <p>Il peso specifico dei partiti non è però l’unico dato rilevato dal sondaggio, che ha voluto tastare anche la <hi rend="#b">fiducia </hi>dei cittadini nel <hi rend="#b">governo</hi> alla luce dell’entrata in vigore del <hi rend="#b">green pass obbligatorio</hi> sui luoghi di lavoro il 15 ottobre scorso. Il consenso del premier <hi rend="#b">Mario Dr</hi><hi rend="#b">aghi</hi> resta alto, al 58%, mentre solo il 27% dei sondati – poco più di un quarto – dice di non avere fiducia in lui: incerto il restante 15%.</p>
    <p>
      <graphic src="https://st.ilfattoquotidiano.it/wp-content/uploads/2021/10/20/Barometro-Politico-4-300x169.jpeg"/>
    </p>
    <p>Proprio rispetto al tema del certificato verde in azienda, il <hi rend="#b">65%</hi> si dichiara<hi rend="#b"> favorevole alla misura</hi>, contrario è invece il 24%. Significative anche le differenze d’opinione in base alla collocazione politica: tra gli elettori del Pd c’è un’approvazione <hi rend="#b">quasi unanime</hi> (96%), così come tra quelli di Forza Italia (84%) e M5s (78%). <hi rend="#b">Spaccati</hi> invece gli elettori dei due principali partiti di centrodestra: nella Lega solo una persona su due è d’accordo mentre il dato scende al 37% tra i sostenitori di Giorgia Meloni.</p>
    <p>
      <graphic src="https://st.ilfattoquotidiano.it/wp-content/uploads/2021/10/20/Barometro-Politico-5-1-300x169.jpeg"/>
    </p>
    <p>Quanto alla rivendicazione di molti no pass, quella di fornire <hi rend="#b">tamponi gratuiti</hi> ogni 48 ore ai lavoratori non vaccinati, sono <hi rend="#b">solo 3 su 10 </hi>gli italiani a condividerla, mentre il 63% degli intervistati vi si oppone. Un dato che va letto alla luce di uno scenario in cui oltre <hi rend="#b">46 milioni </hi>di cittadini risultano <hi rend="#b">già vaccinati</hi> con almeno una dose contro il Covid: si tratta del 78% della popolazione generale, di oltre l’85% dei maggiorenni.</p>
    <p><graphic src="https://st.ilfattoquotidiano.it/wp-content/uploads/2021/10/20/Barometro-Politico-6-1-300x169.jpeg"/><hi rend="#b">sciogliere</hi><hi rend="#b">Forza Nuova</hi>, la formazione politica di estrema destra che una settimana fa a Roma ha guidato l’<ref target="https://www.ilfattoquotidiano.it/2021/10/13/assalto-cgil-castellino-alla-polizia-portateci-da-landini-o-lo-andiamo-a-prendere-cosi-i-pm-hanno-ricostruito-la-guerriglia-a-roma/6353285/">assalto alla sede della Cgil</ref>. Del campione analizzato, ben il<hi rend="#b"> 63%</hi> ha dichiarato di ritenere lo scioglimento <hi rend="#b">opportuno</hi> contro un 22% di contrari e un 15% di persone che non sanno o non hanno voluto rispondere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>