<doc sitename="Il Fatto Quotidiano" title="Divorzio Berlusconi-Lario, scontro sui 43 milioni da restituire: 'Le ho detto che non mi doveva niente'. 'Mai ricevuta offerta' - Il Fatto Quotidiano" author="F Q" date="2018-02-22" url="https://www.ilfattoquotidiano.it/2018/02/22/divorzio-berlusconi-lario-scontro-sui-43-milioni-da-restituire-le-ho-detto-che-non-mi-doveva-niente-mai-ricevuta-offerta/4181751/" hostname="ilfattoquotidiano.it" description="“O mente o i suoi avvocati non le hanno riferito quello che i miei avvocati le hanno proposto”. “Non è vero che mi ha detto di essere disponibile a rinunciare alla restituzione degli assegni che mi ha versato nel corso del divorzio. Non ho mai ricevuto questa offerta”. E’ di nuovo scontro tra Silvio Berlusconi …" categories="Giustizia" tags="Silvio Berlusconi" fingerprint="f1ab0cbbf932b864">
  <main>
    <head rend="h1">Divorzio Berlusconi-Lario, scontro sui 43 milioni da restituire: ‘Le ho detto che non mi doveva niente’. ‘Mai ricevuta offerta’</head>
    <graphic src="https://st.ilfattoquotidiano.it/wp-content/uploads/2018/02/22/b-lario-675.jpg"/>
    <p>“O <hi rend="#b">mente</hi> o i suoi avvocati non le hanno riferito quello che i miei avvocati le hanno proposto”. “Non è vero che mi ha detto di essere disponibile a rinunciare alla <hi rend="#b">restituzione degli assegni</hi> che mi ha versato nel corso del divorzio. Non ho mai ricevuto questa offerta”. E’ di nuovo scontro tra<hi rend="#b"> Silvio Berlusconi</hi> e <hi rend="#b">Veronica Lario</hi> sulla questione dell’assegno divorzile. E in particolare sui <ref target="https://www.ilfattoquotidiano.it/2017/11/16/silvio-berlusconi-non-paghera-piu-veronica-lario-lex-moglie-dovra-restituire-60-milioni-di-euro/3982106/"> 43 milioni che secondo la Corte d’Appello di Milano la ex moglie deve restituire al leader di Forza Italia </ref>a fronte dei soldi ricevuti a titolo di alimenti dal marzo 2014.</p>
    <p>Mercoledì sera a <hi rend="#i">Otto e Mezzo</hi> Berlusconi ha sostenuto: “Le ho detto che non mi doveva niente, mentre la signora su consiglio del suo terribile avvocato ha voluto fare <hi rend="#b">ricorso</hi>“. La Lario si è detta stupita e ha fatto sapere: “Quanto ha dichiarato non è vero. Non ho mai ricevuto questa offerta. Ho dovuto presentare <hi rend="#b">ricorso</hi> in Cassazione perché il dottor Berlusconi, il giorno dopo il deposito della sentenza di appello”, quella con cui è stato revocato l’appannaggio mensile, “mi ha <hi rend="#b">notificato</hi> il provvedimento dei giudici facendo partire i termini” per <hi rend="#b">impugnarlo</hi> davanti alla Suprema Corte, come è poi avvenuto. “O mente o i suoi avvocati non le hanno riferito quello che i miei avvocati le hanno proposto”, ha insistito però l’ex premier ai microfoni di<hi rend="#i"> Circo Massimo</hi>.</p>
    <p>L’<hi rend="#i">Ansa</hi> scrive però di aver appreso da fonti giudiziarie che <hi rend="#b">nessuna proposta scritta</hi> è stata avanzata dai legali di Berlusconi a quelli di Veronica Lario in merito alla rinuncia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>