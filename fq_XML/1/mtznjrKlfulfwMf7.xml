<doc sitename="Il Fatto Quotidiano" title="'Ndrangheta stragista, il pentito Spatuzza su fallito attentato all'Olimpico: &quot;Graviano mi citò Berlusconi e Dell'Utri&quot; - Il Fatto Quotidiano" author="Lucio Musolino" date="2018-03-16" url="https://www.ilfattoquotidiano.it/2018/03/16/ndrangheta-stragista-il-pentito-spatuzza-su-fallito-attentato-allolimpico-graviano-mi-cito-berlusconi-e-dellutri/4231242/" hostname="ilfattoquotidiano.it" description="A Reggio Calabria oggi era il giorno del collaboratore di giustizia Gaspare Spatuzza, sentito come testimone nel processo “Ndrangheta ‘stragista” che vede alla sbarra i boss Giuseppe Graviano e Rocco Filippone accusati di essere i mandanti dell’omicidio dei due carabinieri Antonino Fava e Vincenzo uccisi a Scilla il 18 gennaio 1994. Un agguato che con …" categories="Mafie" tags="Giuseppe Graviano;Mafia;Marcello Dell’Utri;Silvio Berlusconi" fingerprint="75bf6361250f92a9">
  <main>
    <p>A Reggio Calabria oggi era il giorno del collaboratore di giustizia <hi rend="#b">Gaspare Spatuzza</hi>, sentito come testimone <ref target="https://www.ilfattoquotidiano.it/2017/10/30/reggio-calabria-al-via-processo-sulla-ndrangheta-stragista-familiari-dei-carabinieri-uccisi-chi-ha-sbagliato-paghi-senza-sconti/3946058/">nel processo “Ndrangheta ‘stragista”</ref> che vede alla sbarra i boss <hi rend="#b">Giuseppe Graviano</hi> e<hi rend="#b"> Rocco Filippone</hi><ref target="https://www.ilfattoquotidiano.it/2017/10/03/stragi-il-legame-tra-cosa-nostra-e-ndrangheta-e-lombra-dei-servizi-segreti/3891563/">accusati di essere i mandanti dell’omicidio dei due carabinieri Antonino Fava e Vincenzo uccisi a Scilla il 18 gennaio 1994.</ref></p>
    <p>Un agguato che con il tentato omicidio di altri quattro carabinieri, secondo la <hi rend="#b">Dda di Reggio</hi>, rientra nelle cosiddette “stragi continentali” <ref target="https://www.ilfattoquotidiano.it/2017/10/03/stragi-il-legame-tra-cosa-nostra-e-ndrangheta-e-lombra-dei-servizi-segreti/3891563/">messe in atto dalla ‘ndrangheta e da Cosa nostra</ref>. Durante la deposizione, il pentito Spatuzza ha ricostruito il suo rapporto con il <hi rend="#b">boss di Brancaccio Giuseppe Graviano</hi> ricordando, in particolare, l’incontro avvenuto a Roma all’interno del bar Doney pochi giorni prima della<hi rend="#b"> tentata strage dell’Olimpico.</hi> Un racconto quello di Spatuzza, ex braccio destro dei fratelli Graviano e principale esecutore degli eccidi a suon di bombe che puntellarono ogni fase dei colloqui tra pezzi dello Stato e Cosa Nostra, squadernato a partire dal 2009 anche in altri <ref target="https://www.ilfattoquotidiano.it/2009/12/05/luomo-di-canale-5-fece-il-patt/12509/">processi come a Torino</ref> o <ref target="https://www.ilfattoquotidiano.it/2014/03/13/trattativa-stato-mafia-spatuzza-le-stragi-non-sono-solo-di-cosa-nostra/913502/">a Palermo per la Trattativa Stato-mafia</ref>.</p>
    <p>“Siamo entrati in questo bar – racconta il collaboratore di giustizia – e lì dentro ci siamo salutati. Eravamo io e Graviano. Gli ho illustrato la fase esecutiva dell’attentato. Mi disse che era felice, che avevano chiuso tutto”. A quel punto, parlando con Spatuzza, il boss di Brancaccio avrebbe fatto riferimento alle “<hi rend="#b">persone serie che avevano gestito questa cosa</hi>”. “<hi rend="#b">Mi cita Berlusconi</hi> – dice in aula il pentito – e mi ha detto che c’era nel mezzo un nostro compaesano, Dell’Utri. Avevamo chiuso tutto e avevamo ottenuto quello che noi cercavamo. Ci avevano messo addirittura il Paese nelle mani”. Quando durante il processo a Palermo sulla Trattativa al pentito venne chiesto perché non ne aveva parlato prima <ref target="https://www.ilfattoquotidiano.it/2014/03/14/processo-trattativa-spatuzza-non-parlai-prima-di-berlusconi-per-timore/913772/">l collaboratore rispose: “Non parlai prima per timore”</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>