<doc sitename="Il Fatto Quotidiano" title="Il Monza di Berlusconi e Galliani esordisce in Serie B: da Brocchi a Boateng, l'ex cav si affida ai fedelissimi per arrivare a sfidare il Milan - Il Fatto Quotidiano" author="Andrea Romano" date="2020-09-25" url="https://www.ilfattoquotidiano.it/2020/09/25/il-monza-di-berlusconi-e-galliani-esordisce-in-serie-b-da-brocchi-a-boateng-lex-cav-si-affida-ai-fedelissimi-per-arrivare-a-sfidare-il-milan/5942740/" hostname="ilfattoquotidiano.it" description="Adriano Galliani è in piedi in un angolo della stanza. Le braccia conserte, lo sguardo fisso su una porzione indefinita di pavimento, la testa che si alza e si abbassa in un cenno di assenso. Una voce fuori campo dice: “Inquadra lui, dai”. Perché dall’altra parte della sala Silvio Berlusconi sta parlando. E tutti sanno …" categories="Calcio" tags="Adriano Galliani;Monza;Serie B;Silvio Berlusconi" fingerprint="69a5537789669c69">
  <main>
    <head rend="h1">Il Monza di Berlusconi e Galliani esordisce in Serie B: da Brocchi a Boateng, l’ex cav si affida ai fedelissimi per arrivare a sfidare il Milan</head>
    <graphic src="https://st.ilfattoquotidiano.it/wp-content/uploads/2020/09/24/Berlusconi-Galliani-Monza-690x362.jpg"/>
    <p><hi rend="#b">Adriano Galliani</hi> è in piedi in un angolo della stanza. Le braccia conserte, lo sguardo fisso su una porzione indefinita di pavimento, la testa che si alza e si abbassa in un cenno di assenso. Una voce fuori campo dice: “Inquadra lui, dai”. Perché dall’altra parte della sala <hi rend="#b">Silvio Berlusconi</hi> sta parlando. E tutti sanno che non ha nessuna intenzione di trattenersi. L’ex cavaliere è fermo davanti a un tavolo dove sono sistemati dei pacchetti avvolti in una carta elegante. Tiene il microfono con la mano destra mentre la sinistra si muove quasi a sottolineare le sue parole. “Adesso che Adriano è tornato al <hi rend="#b">Monza</hi> vive di Monza mattina, pomeriggio e sera – racconta – mi dicono che anche di notte pensa al Monza e non scopa. Ho sentito delle voci che mi hanno dato fastidio, su di me e sui mei anni. Fino a qualche anno fa scopavo sei volte, ora dopo la terza mi addormento”. La platea deflagra in una risata. Qualcuno fa partire addirittura un applauso.</p>
    <p>È la serata del <hi rend="#b">22 dicembre 2019</hi>, una data che tutti i presenti ricorderanno per parecchio tempo. E non tanto per le sue battutacce. Perché il Monza di Berlusconi e Galliani sta cannibalizzando il suo girone di <hi rend="#b">Serie C</hi>. A metà stagione ha già dieci punti di vantaggio sul <hi rend="#b">Pontedera</hi> secondo in classifica. La promozione in <hi rend="#b">B</hi> assomiglia molto a una formalità. Ma per la nuova proprietà si tratta solo di un <hi rend="#b">traguardo intermedio</hi>. L’obiettivo è ancora più ambizioso. E non potrebbe essere altrimenti. Galliani e Berlusconi vogliono sfidare il <hi rend="#b">Milan</hi> in <hi rend="#b">Serie A</hi>. E vogliono anche batterlo.</p>
    <p>Presente che si rivolta contro il proprio passato per scrivere il futuro. Perché il Monza, che questo pomeriggio debutta nella nuova cadetteria contro la <hi rend="#b">Spal</hi>, è molto di più dell’ennesima scommessa dell’ex cavaliere. È la<hi rend="#b"> chiusura di un cerchio</hi>, il suo ultimo miracolo sportivo (per ora), una parte essenziale della narrazione che vuole costruire di se stesso. Deve essere la prova che Berlusconi è ancora quel <hi rend="#b">re Mida</hi> capace di mutare in oro tutto ciò che tocca, di trasformare la periferia in centro. E per riuscirci Silvio si è circondato dei suoi <hi rend="#b">fedelissimi</hi>.</p>
    <p>A partire dall’architetto del Milan dei miracoli. Un sodalizio partito più di quarant’anni fa. Dopo aver provato ad affermarsi nel settore dei citofoni e dopo aver investito in uno stabilimento balneare, Galliani compra la società <hi rend="#b">Elettronica Industriale</hi>. E inizia a produrre antenne. Quel geometra con un debole per la <hi rend="#b">Juventus</hi> è quasi convinto che si tratti dell’investimento del futuro. Una suggestione che diventa certezza nel <hi rend="#b">1979</hi>, quando cede la metà della sua azienda al proprietario di <hi rend="#b">TeleMilano</hi>, Silvio Berlusconi. È un incontro che cambia le loro vite. Un anno più tardi fondano<hi rend="#b"> Canale5</hi>. Nel febbraio del 1986 Berlusconi acquista il Milan da <hi rend="#b">Giussy Farina</hi>. E trasforma un club che non vinceva lo scudetto da sette anni in una delle società più vincenti della storia del calcio.</p>
    <p>La prima presentazione della squadra è una celebrazione dell’ego del Cavaliere. Un <hi rend="#b">elicottero</hi> atterra all’<hi rend="#b">Arena Civica</hi> mentre Berlusconi scende scalette sulle note de <hi rend="#b">La Cavalcata delle Valchirie</hi>. È l’incipit di una storia sportiva straordinaria, una storia che i due sperano di scrivere nuovamente trentadue anni più tardi. Ma con le dovute proporzioni. Nel settembre del 2018 Galliani è invitato a un pranzo ad <hi rend="#b">Arcore</hi>. D’un tratto si avvicina al Cavaliere e gli sussurra una frase all’orecchio. Dice che Monza sta per essere ceduto agli <hi rend="#b">americani</hi>. E che potrebbe essere un buon investimento. L’ex cavaliere ne parla a tavola a figli e manager. Nessuno obietta. Così a Galliani viene dato mandato di chiudere la trattativa.</p>
    <p>In poche ore il club è di Berlusconi. Che plasma la società a sua immagine e somiglianza, con la stessa energia che aveva speso per il Milan. Ora non pretende più di disegnare la <hi rend="#b">formazione</hi> per i suoi allenatori, li seleziona in base a quanto la loro idea di calcio sia vicina alla sua. La scelta cade su <hi rend="#b">Cristian Brocchi</hi>, nonostante una parentesi non troppo felice al Milan del dopo <hi rend="#b">Mihajlovic</hi>. Qualcuno giura che Berlusconi sia rimasto folgorato dal suo modo di mettere in campo la squadra. Altri malignano che sia fin troppo bravo ad assecondare i desideri del suo presidente. Fatto sta che il Monza domina la Serie C e nel primo anno completo della nuova proprietà centra la promozione. “Brocchi fa giocare il Monza come piace a noi: col <hi rend="#b">4-3-1-2</hi> – dice Galliani – D’altra parte ho sempre detto che con la difesa a 3 giocano i poveri, con quella a 4 i ricchi”. Ma è durante questa lunghissima estate del calcio italiano che il club assorbe la filosofia di Berlusconi.</p>
    <p>Sui muri dello spogliatoio viene dipinta la massima del presidente: “Chi ci crede combatte, chi ci crede supera tutti gli ostacoli, chi ci crede vince”. Anche <hi rend="#b">Netflix</hi> si interessa al Monza. Chiede informazioni per poter girare un <hi rend="#b">docufilm</hi>. Sembra tutto fatto. Solo che le norme per il <hi rend="#b">Covid</hi> anneriscono la fumata bianca. Al resto ci pensa una <hi rend="#b">rosa extra lusso</hi> per la Serie B. <hi rend="#b">Lamanna</hi>, Bellucci, <hi rend="#b">Paletta</hi>, Sampirisi, Rigoni sono giocatori con un buon passato nella massima categoria. Ma non basta. Berlusconi vuole tirare fuori ancora qualche coniglio dal cilindro. A Monza non atterrano più elicotteri, ma <hi rend="#b">jet privati</hi>. L’ultimo ha regalato ai tifosi <hi rend="#b">Marko Maric</hi>, capocannoniere del campionato croato. Sarà lui a formare la coppia offensiva con <hi rend="#b">Christian Gytkjaer</hi>, re dei marcatori del torneo polacco. A loro si sommano <hi rend="#b">Dany Mota</hi> e <hi rend="#b">Mosti</hi> (dalla Juventus Under 23), <hi rend="#b">Giulio Donati</hi> (prelevato dal Lecce), <hi rend="#b">Machin</hi> e <hi rend="#b">Barillà</hi> (Parma), <hi rend="#b">Gliozzi</hi> e <hi rend="#b">Frattesi</hi> (Sassuolo), <hi rend="#b">Andrea Barberis</hi> (Crotone) e il terzino sinistro della Under 21 brasiliana <hi rend="#b">Carlos Augusto</hi>.</p>
    <p>Ma il vero botto è arrivato giovedì, quando Galliani ha chiuso la trattativa per <hi rend="#b">Kevin Prince Boateng</hi>. Un colpo a sorpresa per una squadra che non può più nascondersi. “Per Silvio Berlusconi il Monza è la sua <hi rend="#b">quinta vita</hi> di successo – ha detto Galliani al <hi rend="#i">Corriere</hi> – La prima fu nell’edilizia quando costruì una città, Milano 2. La seconda la tv: con tre reti nazionali si mise in concorrenza con la Rai. Poi venne il Milan, retrocesso due volte e prelevato da un’aula di tribunale prima di essere condotto in cima al mondo. In politica scese nel ‘93, l’anno successivo fu <hi rend="#b">presidente del Consiglio</hi>. E ora il Monza, che fino al 2017 era in Serie D, fallito due volte negli anni Duemila”. Forse stavolta Berlusconi non potrà ripetere i successi ottenuti con il Milan, ma si augura di poter sviluppare ancora quella narrazione di sé che ama così tanto: quella dell’imprenditore che non conosce sconfitta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>