<doc sitename="Il Fatto Quotidiano" title="Boccassini indagata a Firenze per false informazioni ai pm: “Ha taciuto quel che sapeva su chi bruciò l’indagine su Berlusconi e la mafia” - Il Fatto Quotidiano" author="Marco Lillo" date="2024-05-07" url="https://www.ilfattoquotidiano.it/2024/05/07/boccassini-indagata-a-firenze-per-false-informazioni-ai-pm-ha-taciuto-quel-che-sapeva-su-chi-brucio-lindagine-su-berlusconi-e-la-mafia/7539229/" hostname="ilfattoquotidiano.it" description="L'ex pm sentita dalla procura toscana nell'ambito delle indagini sulle stragi del 1993" categories="Giustizia" tags="Antimafia;Ilda Boccassini;Mafia;Silvio Berlusconi" fingerprint="bbe745d175e2762d">
  <main>
    <head rend="h1">Boccassini indagata a Firenze per false informazioni ai pm: “Ha taciuto quel che sapeva su chi bruciò l’indagine su Berlusconi e la mafia”</head>
    <graphic src="https://st.ilfattoquotidiano.it/wp-content/uploads/2021/10/13/boccassiniberlu-1200x630.jpg"/>
    <p><hi rend="#b">Ilda Boccassini</hi> è indagata a <hi rend="#b">Firenze</hi> per <hi rend="#b">false informazioni</hi> al pm aggravate dal tipo di indagine nella quale furono rese le dichiarazioni incriminate. L’ex procuratore aggiunto non è accusata di aver mentito ma di avere taciuto quel che sa. Secondo i pm fiorentini conoscerebbe il nome di una fonte che le fu fatto durante un colloquio nel 2011 dal suo amico, il grande giornalista <hi rend="#b">Giuseppe D’Avanzo</hi>. Il reato sarebbe stato compiuto quando l’ex pm è stata stata sentita il 14 dicembre del 2021 dai pm di <hi rend="#b">Firenze</hi> (insieme a quelli di Caltanissetta) nell’ambito delle indagini in corso sulle stragi del 1993.</p>
    <p>Quel giorno a Boccassini fu chiesto di chiarire meglio un passaggio del suo libro uscito pochi mesi prima per Feltrinelli: ‘<hi rend="#b">La stanza numero 30</hi>‘. In particolare aveva raccontato una confidenza ricevuta dall’amico <hi rend="#b">Giuseppe D’Avanzo</hi>, poco prima della morte nel 2011, sulla fonte che nel 1994 da un lato aveva permesso un grande scoop a D’Avanzo e al collega <hi rend="#b">Attilio Bolzoni</hi> di <hi rend="#i">La Repubblica</hi>, bruciando però dall’altro lato un’inchiesta che puntava a ricostruire le dichiarazioni del collaboratore di giustizia <hi rend="#b">Salvatore Cancemi</hi> sui flussi di soldi versati dal gruppo Berlusconi alla mafia.</p>
    <p>Il 18 febbraio 1994 Ilda Boccassini, giovane pm applicata a Caltanissetta alle indagini sulle stragi di mafia del 1992, interrogò Cancemi, il quale mise a verbale una <hi rend="#b">confidenza</hi> ricevuta da Riina nel 1990-1991. Il boss gli avrebbe detto che con la mediazione di <hi rend="#b">Marcello Dell’Utri</hi> arrivavano a <hi rend="#b">Totò Riina</hi> 200 milioni l’anno in più rate “consegnate non so da chi a <hi rend="#b">Pierino Di Napoli</hi>, reggente della famiglia di Malaspina”. Siamo a un mese dalle elezioni del marzo 1994 che consegneranno l’Italia a Berlusconi. Le dichiarazioni di Cancemi, a prescindere dagli esiti processuali, allora erano esplosive.</p>
    <p>La Cassazione del processo Dell’Utri nel 2014 svaluterà quelle dichiarazioni in parte <hi rend="#i">de relato</hi> di Cancemi come “<hi rend="#b">complessivamente prive di un’autonoma significatività probatoria</hi>”. Nel 1994 però quella era forse l’indagine più delicata e segreta in corso in Italia. Immediatamente, come Ilda Boccassini racconta nel suo libro, la Procura di Caltanissetta affidò le indagini per le dovute verifiche ai <hi rend="#b">Carabinieri</hi>. Gli uomini coordinati dall’allora capitano <hi rend="#b">Sergio De Caprio</hi>, detto Ultimo, pedinarono l’ultimo anello della catena che portava le mazzette, secondo Cancemi, da Milano a Palermo: <hi rend="#b">Pierino Di Napoli</hi>. Il 20 e 21 marzo del 1994 su <hi rend="#i">Repubblica</hi> i giornalisti Bolzoni e D’Avanzo però pubblicano i contenuti del verbale di Cancemi. Le indagini sono bruciate. Ilda Boccassini, amica di Giuseppe D’Avanzo, provò più volte negli anni a forzare il <hi rend="#b">segreto professionale</hi> per capire la fonte. Nel libro l’ex pm scrive che solo una volta D’Avanzo aprì una breccia nel riserbo: “Proprio pochi giorni prima della sua <hi rend="#b">morte improvvisa</hi> (avvenuta il 30 luglio 2011), alla mia <hi rend="#b">ennesima sollecitazione</hi>”.</p>
    <p>Nel racconto di D’Avanzo del 2011 riportato nel libro di Boccassini del 2021 – come <ref target="https://www.ilfattoquotidiano.it/2021/10/12/un-pentito-mi-racconto-di-soldi-alla-mafia-provenienti-da-berlusconi-nel-libro-di-boccassini-la-storia-dellindagine-bruciata-da-uno-scoop/6351559/"> Giuseppe Pipitone notò subito su Il Fatto Quotidiano</ref> – erano presenti alcuni elementi utili per risalire all’identità della fonte. Nel libro l’ex pm però non dice il nome e sceglie un’altra strada: stimola la ‘fonte’ a uscire allo scoperto da sola. Questa la posizione di </p>
    <p><hi rend="#b">Ilda Boccassini</hi>sul punto nel libro: “Niente nomi, perché Peppe non c’è più e perché il suo interlocutore mi conosce bene. Forse sarebbe importante per tutti se volesse</p>
    <p><hi rend="#b">confrontarsi sui motivi che lo hanno spinto ad agire in quel modo</hi>”. La fonte dunque sembra essere nota all’ex pm ma non risulta che abbia aderito all’invito al confronto sui motivi della ‘soffiata’ a una settimana dalle elezioni, a un mese dall’inizio delle indagini. I pm di Firenze hanno convocato Ilda Boccassini il 14 dicembre 2021 per chiederle chi fosse ‘la fonte’ di D’Avanzo a lei da lui svelata. L’ex pm, secondo i procuratori aggiunti</p>
    <p><hi rend="#b">Luca Turco</hi>e</p>
    <p><hi rend="#b">Luca Tescaroli</hi>“</p>
    <p><hi rend="#b">taceva ciò che sapeva</hi>intorno ai fatti sui quali veniva sentita”. Per l’esattezza “</p>
    <p><hi rend="#b">non forniva il nominativo della fonte</hi>che aveva informato il giornalista Giuseppe D’Avanzo, secondo il racconto che quest’ultimo le aveva fatto in un colloquio privato”. Ilda Boccassini ha ricevuto</p>
    <p><hi rend="#b">l’avviso di conclusione delle indagini</hi>dove gli ex colleghi le contestano “l’articolo 371 bis comma 1 in relazione all’articolo 384 ter del codice penale”. Ora ha venti giorni per farsi sentire con il suo avvocato per evitare la richiesta di rinvio a giudizio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>