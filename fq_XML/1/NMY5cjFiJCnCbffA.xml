<doc sitename="Il Fatto Quotidiano" title="Laura Ravetto da 'amazzone di Silvio' a nuova freccia di Salvini: ritratto (su sfondo azzurro) dell'ex ministra che ha mollato il suo creatore - Il Fatto Quotidiano" author="Gianluca Roselli" date="2020-11-19" url="https://www.ilfattoquotidiano.it/2020/11/19/laura-ravetto-da-amazzone-di-silvio-a-nuova-freccia-di-salvini-ritratto-su-sfondo-azzurro-dellex-ministra-che-ha-mollato-il-suo-creatore/6009823/" hostname="ilfattoquotidiano.it" description="Per Silvio Berlusconi è stato un brutto colpo. Perché se Federica Zanella e Maurizio Carrara li conosceva appena, Laura Ravetto ha rappresentato un pezzo di storia di Forza Italia. E quando ti tradisce qualcuno che hai pescato dal mazzo e hai fatto eleggere in Parlamento, e per molti anni è stata tua fedelissima, si prova …" categories="Politica" tags="Laura Ravetto;Matteo Salvini;Silvio Berlusconi" fingerprint="27b7cc1809abec25">
  <main>
    <head rend="h1">Laura Ravetto da ‘amazzone di Silvio’ a nuova freccia di Salvini: ritratto (su sfondo azzurro) dell’ex ministra che ha mollato il suo creatore</head>
    <graphic src="https://st.ilfattoquotidiano.it/wp-content/uploads/2020/11/19/laura-ravetto-1200-690x362.jpg"/>
    <p>Per <hi rend="#b">Silvio</hi><hi rend="#b">Berlusconi</hi> è stato un brutto colpo. Perché se <hi rend="#b">Federica Zanella</hi> e <hi rend="#b">Maurizio Carrara</hi> li conosceva appena, <hi rend="#b">Laura Ravetto</hi> ha rappresentato un pezzo di storia di <hi rend="#b">Forza</hi><hi rend="#b">Italia</hi>. E quando ti tradisce qualcuno che hai pescato dal mazzo e hai fatto eleggere in <hi rend="#b">Parlamento</hi>, e per molti anni è stata tua fedelissima, si prova sempre un sottile dolore. La cosa era un po’ nell’aria: da tempo Ravetto era fuori dall’<hi rend="#b">inner circle</hi> berlusconiano, un po’ messa ai margini, tanto da avere pure dei moti di stizza. Come nell’agosto 2019 quando, mentre <hi rend="#b">Matteo Salvini</hi> si apprestava a mollare <hi rend="#b">Giuseppe Conte</hi>, lei twittava: “Poi un giorno di questi mi rompo i c… e inizio a raccontare i commenti al veleno su Berlusconi di tutti questi signori e signore che ora tentano di additarmi come traditrice e <hi rend="#b">golpista</hi> per passare come novelli lealisti”.</p>
    <p>Caratterino di fuoco, Ravetto per oltre un <hi rend="#b">quindicennio</hi> è stata tra le protagoniste assolute del berlusconismo rampante. Sempre elegantissima, solcava il <hi rend="#b">Transatlantico</hi> con tacchi mozzafiato superiori in centimetri a quelli di <hi rend="#b">Daniela Santanché</hi> ed <hi rend="#b">Elvira</hi><hi rend="#b">Savino</hi>. Faceva parte di quel gruppo ristretto che i giornalisti iniziarono a definire “le <hi rend="#b">amazzoni</hi> di Silvio”. Agguerrite, decise, sicure di sé. Pronte a gettarsi nel fuoco per il grande capo. All’apparenza senza mai un dubbio o un ripensamento. Avvocatessa, laureata in giurisprudenza alla <hi rend="#b">Cattolica</hi>, eletta alla Camera per la prima volta nel 2006, ha il suo momento di gloria nel marzo 2010, quando il <hi rend="#b">Cavaliere</hi>, allora premier, la nomina <hi rend="#b">ministro dei Rapporti col Parlamento</hi> del suo quarto governo, l’ultimo. Ruolo che lei esercita con il suo solito cipiglio, ma anche con un certo savoir faire. Sempre molto invitata nei <hi rend="#b">talk televisivi</hi> per il suo linguaggio diretto, è stata anche parecchio invidiata, specialmente dalle colleghe forziste, per quei riflettori sempre addosso. E a <hi rend="#b">Montecitorio</hi> si raccontano numerosi screzi con le berlusconiane più in vista, a volte placati dal grande capo e a volte no.</p>
    <p>Nell’ultimo paio d’anni, però, come dimostra il tweet sopracitato, manifestava segnali di <hi rend="#b">nervosismo</hi>, forse perché si sentiva messa da parte. Ma proprio perché considerata berlusconiana fino al midollo, sorprese un po’ tutti quando nel 2016 convolò a nozze col piddino <hi rend="#b">Dario</hi><hi rend="#b">Ginefra</hi> (con matrimonio celebrato da <hi rend="#b">Walter</hi><hi rend="#b">Veltroni</hi>), unione da cui è nata una bambina, <hi rend="#b">Clarissa</hi><hi rend="#b">Delfina</hi>. Anche la scelta del nome della primogenita è assai “<hi rend="#b">ravettiano</hi>”. “Ma come, proprio la più forzista di tutte si sposa con un dem?”, erano i commenti in Transatlantico. Proprio quell’unione, però, le fece bene perché umanizzò la sua figura di <hi rend="#b">berlusconiana</hi> tutta d’un pezzo. “Da oggi comincia una nuova sfida politica”, le sue parole su <hi rend="#b">Twitter </hi>sotto una foto insieme al faccione di <hi rend="#b">Matteo</hi><hi rend="#b">Salvini</hi>. Il quale da tempo registrava i suoi sfoghi verso il <hi rend="#b">partito azzurro</hi>. Certamente, come sostengono i forzisti, ora sarà più facile per lei essere rieletta nel <hi rend="#b">Carroccio</hi> che in Forza Italia, i cui posti alla prossima tornata saranno drasticamente ridotti. Oltre alle <hi rend="#b">questioni</hi><hi rend="#b">ideali</hi> (“Fi ha smarrito la spinta propulsiva, vivo con disagio l’<hi rend="#b">ammiccamento</hi> al Pd e l’apertura al governo”, ha detto), forse ha capito che per lei nella prossima <hi rend="#b">infornata berlusconiana</hi> non ci sarebbe stato posto. Ultimamente, su social, dava sfogo alla sua passione per lo <hi rend="#b">yoga</hi>. Nessuna foto recente, invece, coi <hi rend="#b">berluscones</hi>. E da qui qualcosa si poteva intuire. Martedì è stata avvistata in un <hi rend="#b">corridoio</hi> di Montecitorio con il consueto passo deciso e un sorriso più smagliante del solito. Forse per lei il passaggio alla <hi rend="#b">Lega</hi> si era già consumato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>