<doc sitename="Il Fatto Quotidiano" title="Silvio Berlusconi ricoverato al San Raffaele di Milano. Domani prevista la sentenza del Ruby Ter" author="F Q" date="2021-04-07" url="https://www.ilfattoquotidiano.it/2021/04/07/silvio-berlusconi-ricoverato-allospedale-san-raffaele-e-attesa-domani-la-sentenza-del-ruby-ter-a-siena-per-corruzione-in-atti-giudiziari/6157630/" hostname="ilfattoquotidiano.it" description="L'ex presidente del Consiglio nuovamente in ospedale, questa volta alla vigilia del processo a Siena per corruzione in atti giudiziari" categories="Politica" tags="Processo Ruby;Silvio Berlusconi" fingerprint="79ecb9bcbe41500e">
  <main>
    <head rend="h1">Silvio Berlusconi ricoverato all’ospedale San Raffaele. È attesa domani la sentenza del Ruby Ter a Siena per corruzione in atti giudiziari</head>
    <graphic src="https://st.ilfattoquotidiano.it/wp-content/uploads/2021/01/14/Silvio-Berlusconi-690x362.jpg"/>
    <p>L’ex presidente del Consiglio <hi rend="#b">Silvio Berlusconi</hi> è nuovamente ricoverato all’<hi rend="#b">ospedale San Raffaele</hi> di Milano da martedì pomeriggio. Ancora una volta alla vigilia di un <hi rend="#b">processo</hi> nel quale è imputato. Il fondatore di Forza Italia, che ha trascorso la Pasqua nella casa di sua figlia Marina in <hi rend="#b">Provenza</hi>, ha raggiunto l’ospedale in <hi rend="#b">elicottero</hi>. Dopo una <hi rend="#b">visita di controllo</hi>, i medici hanno deciso di sottoporlo ad alcuni <hi rend="#b">accertamenti</hi>. Berlusconi era già stato ricoverato lo scorso<hi rend="#b"> 24 marzo</hi>, <ref target="https://www.ilfattoquotidiano.it/2021/03/24/ruby-ter-lavvocato-di-berlusconi-al-processo-in-ospedale-per-problemi-di-salute-poi-le-dimissioni-dopo-tre-giorni-di-ricovero/6143645/">a darne la notizia fu il suo avvocato Federico Cecconi, durante un’udienza a Milano, che parlò di un adeguamento della terapia per l’ex presidente del Consiglio</ref>.</p>
    <p>La notizia del ricovero arriva alla vigilia del giorno in cui è attesa la sentenza del <hi rend="#b">processo Ruby Ter</hi> che si sta svolgendo a <hi rend="#b">Siena</hi> e nel quale Berlusconi è imputato. Per lui, la pm <hi rend="#b">Valentina Magnini</hi> ha chiesto <hi rend="#b">4 anni e 2 mesi</hi> per <hi rend="#b">corruzione in atti giudiziari</hi>. L’accusa gli contesta di aver pagato il pianista senese di Arcore, <hi rend="#b">Danilo Mariani</hi>, a sua volta imputato, per indurlo a <hi rend="#b">falsa testimonianza</hi> sul<hi rend="#b"> caso ‘Olgettine’</hi>. <ref target="https://www.ilfattoquotidiano.it/2020/02/13/ruby-ter-pm-di-siena-condannate-berlusconi-a-4-anni-e-due-mesi-per-corruzione-in-atti-giudiziari/5705340/">La richiesta di pena è stata formulata il 13 febbraio 2020, oltre un anno fa</ref>.</p>
    <p>Dalla fine di dicembre è già la quinta volta che vengono diffuse notizie riguardanti ospedalizzazioni o lo stato di salute dell’ex presidente del Consiglio. Alla fine dell’anno, i suoi avvocati difensori hanno presentato delle <hi rend="#b">cartelle cliniche</hi> in cui si spiegava che il loro assistito “ha seri problemi cardiologici”, chiedendo così il <hi rend="#b">legittimo impedimento</hi> al filone romano del Ruby ter. Richiesta accordata dai giudici che concessero lo <hi rend="#b">slittamento</hi> del procedimento.</p>
    <p>Nemmeno un mese dopo, a metà gennaio, Berlusconi venne ricoverato in ospedale nel<hi rend="#b"> Principato di Monaco</hi>. Alberto Zangrillo, suo medico di fiducia, spiegò che si trattava di <hi rend="#b">“un problema cardiaco”</hi> e di essere stato lui a imporre il ricovero. <ref target="https://www.ilfattoquotidiano.it/2021/01/14/silvio-berlusconi-ricoverato-in-ospedale-nel-principato-di-monaco-zangrillo-problema-cardiaco-ho-imposto-il-ricovero/6065651/">Quel giorno era in programma un’udienza del filone senese del Ruby Ter e i suoi avvocati avevano avanzato la richiesta di legittimo impedimento, ottenendola</ref>.</p>
    <p>Quello di domani potrebbe essere il quinto slittamento della sentenza: il primo il <hi rend="#b">21 maggio</hi> dello scorso anno per l’impedimento dei legali di raggiugere Siena a causa delle restrizioni agli spostamenti tra regioni per il Covid, il secondo l’<hi rend="#b">1 ottobre</hi> a causa della <hi rend="#b">positività</hi> al coronavirus di Berlusconi, il terzo il <hi rend="#b">25 novembre</hi> alla luce della volontà dell’ex premier di deporre in aula, il quarto il <hi rend="#b">14 gennaio</hi> di quest’anno, come detto, per gli accertamenti di salute all’ospedale di Monaco.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>