<doc sitename="Il Fatto Quotidiano" title="Larghe intese, Berlusconi nega: &quot;Grande coalizione con il Pd? Troppe distanze. Governo con membri della società civile&quot; - Il Fatto Quotidiano" author="F Q" date="2017-10-19" url="http://www.ilfattoquotidiano.it/2017/10/19/larghe-intese-berlusconi-nega-grande-coalizione-con-il-pd-troppe-distanze-governo-con-membri-della-societa-civile/3924121/" hostname="ilfattoquotidiano.it" description="No alla coalizione con il Pd e un governo quasi tutto di società civile. Silvio Berlusconi è ormai in piena campagna elettorale e nel corso di una conferenza stampa a Bruxelles ha negato l’ipotesi, in realtà già più volte avanzata, delle larghe intese: “Ci sono troppe distanze con i dem che non consentono una coalizione di …" categories="Politica" tags="Forza Italia;Silvio Berlusconi" fingerprint="e8b15235ed2d893c">
  <main>
    <head rend="h1">Larghe intese, Berlusconi nega: “Grande coalizione con il Pd? Troppe distanze. Governo con membri della società civile”</head>
    <graphic src="https://st.ilfattoquotidiano.it/wp-content/uploads/2017/10/Berlusconi-1-675.jpg"/>
    <p>No alla coalizione con il Pd e un governo quasi tutto di società civile. <hi rend="#b">Silvio Berlusconi</hi> è ormai in piena campagna elettorale e nel corso di una conferenza stampa a Bruxelles ha negato l’ipotesi, in realtà già più volte avanzata, delle larghe intese: “Ci sono troppe distanze con i dem che non consentono una coalizione di questo genere”. L’ex Cavaliere si è detto anche “molto ottimista” sul risultato delle prossime elezioni: “La mia discesa di nuovo in campo, contro il parere dei miei figli, dei miei manager e degli azionisti colleghi, l’ho decisa perché ritengo che l’Italia non abbia a disposizione qualcuno in grado di garantire un governo equilibrato e capace”. Sarà la spinta del voto alle porte, ma pure il segretario Pd <hi rend="#b">Matteo Renzi</hi> poco dopo a<hi rend="#i"> Otto e mezzo</hi> ha dato la stessa versione, dopo che in passato non aveva escluso l’ipotesi di fare un esecutivo di larghe intese: “Io penso proprio di no. Dopo le elezioni, chi prende il 38 per cento nei collegi, se <hi rend="#b">il Rosatellum</hi> sarà approvato, vince tutto” e il Pd “puo arrivare al 40 per cento. Penso e spero che governeremo con una coalizione seria di centrosinistra”.</p>
    <p>Berlusconi ha in mente una squadra che guarda soprattutto alla società civile per far fronte al sentimento diffuso di scarsa fiducia verso la politica. “Con la Lega e con la signora Meloni ho già parlato di un governo formato in maggioranza da protagonisti del mondo delle imprese, delle professioni e magari, per certi ministeri, del volontariato. Abbiamo parlato di numeri precisi, di un governo di 20 membri, 12 provenienti dalla società civile e soltanto 8 politici. E se sarà un governo di centrodestra abbiamo anche detto, e Salvini ha detto che gli andava bene, 3 di Fi, 3 della Lega e 2 di <hi rend="#b">Fratelli d’Italia</hi>“. In realtà per il momento si tratta solo di un suo piano e non ancora condiviso del tutto, visto che deve per prima cosa incontrare il segretario del Carroccio: “Potrò affermarlo al 100% dopo l’incontro di questa settimana, ma da tutto quello che so, avendo parlato con molti personaggi della Lega, parlamentari ed esperti, ho la sensazione precisa che l’<hi rend="#b">uscita dall’euro</hi> sia stata messa definitivamente da parte” dal Carroccio.</p>
    <p>A fianco della capa delegazione Fi Elisabetta Gardini, Berlusconi ha anche parlato del suo incontro con la cancelliera tedesca Angela Merkel al prevertice del Ppe: “Ci siamo appena salutati”, ha detto, “perché ha dovuto, con gli altri che dovevano partecipare al Consiglio dei capi di Stato e di governo, lasciare la colazione anzitempo. E quindi ci siamo detti che ci telefoniamo”. E a chi gli ha chiesto se poi abbia parlato effettivamente con la Merkel della candidatura di Milano per ospitare la sede dell’Ema ha ribadito: “Quindi telefonerò alla signora Merkel, cui mi lega da sempre <hi rend="#b">una grande e reciproca stima.</hi> Poi sono successe delle cose che per qualche tempo hanno diradato i rapporti. Poi ci siamo del tutto riavvicinati e tutto è andato avanti come era sempre andato avanti prima del 2011″.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>