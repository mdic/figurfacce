<doc sitename="Il Fatto Quotidiano" title="Silvio Berlusconi, &quot;i figli gli hanno chiesto di lasciare Francesca Pascale&quot;. Ma lui smentisce: &quot;Non si permetterebbero mai&quot; - Il Fatto Quotidiano" author="F Q" date="2019-11-01" url="https://www.ilfattoquotidiano.it/2019/11/01/silvio-berlusconi-i-figli-gli-hanno-chiesto-di-lasciare-francesca-pascale-ma-lui-smentisce-non-si-permetterebbero-mai/5543835/" hostname="ilfattoquotidiano.it" description="“I figli hanno chiesto a Silvio Berlusconi di mettere fine alla sua relazione con Francesca Pascale, perché giudicata ingombrante“. È l’indiscrezione-bomba lanciata da La Stampa che riaccende i riflettori dei gossip sul leader di Forza Italia e sulla sua compagna Francesca Pascale. Secondo quanto riferisce Ugo Magri, Marina, Piersilvio, Barbara, Eleonora e Luigi stanno facendo …" categories="Attualità" tags="Francesca Pascale;Silvio Berlusconi" fingerprint="dc9e4438f0137405">
  <main>
    <p>“<hi rend="#b">I figli hanno chiesto a Silvio Berlusconi di mettere fine alla sua relazione con Francesca Pascale</hi>, perché giudicata <hi rend="#b">ingombrante</hi>“. È l’indiscrezione-bomba lanciata da <hi rend="#i">La Stampa</hi> che riaccende i riflettori dei gossip sul leader di Forza Italia e sulla sua compagna Francesca Pascale. Secondo quanto riferisce Ugo Magri, <hi rend="#b">Marina, Piersilvio, Barbara, Eleonora e Luigi</hi> stanno facendo pressioni sul padre affinché chiuda la sua relazione con l’ex soubrette napoletana che, a loro dire, <hi rend="#b">sottopone Silvio a un continuo stress con le sue scenate di gelosia</hi>, oltre ad obbligarlo a un’eccessiva presenza sui social.</p>
    <p>Non una questione di<hi rend="#b"> ingerenza politica</hi> quindi, nonostante l<ref target="https://www.ilfattoquotidiano.it/2019/10/28/francesca-pascale-apre-instagram-il-primo-post-e-un-selfie-su-una-panchina-arcobaleno-e-il-mese-delle-famiglie-di-tutte-le-famiglie/5537085/">a Pascale sia sbarcata su Instagram solo un paio di settimane fa esordendo con dei post in difesa dei diritti Lgbtq</ref>,<hi rend="#b"> neppure di eredità o di salute</hi>, dal momento che – sempre secondo <hi rend="#i">La Stampa</hi> – <hi rend="#b">Berlusconi si lascia andare “troppo spesso” a “indigestioni di dolciumi e bollicine”</hi> quando va a trovare la fidanzata a Villa Maria, la sua residenza. Da parte sua, l’ex Cavaliere ha tenuto a <hi rend="#b">smentire con forza</hi> quanto riferito: “Ancora una volta leggo con stupore sul quotidiano ‘<hi rend="#i">La Stampa</hi>‘ di quest’oggi notizie del tutto inventate e del tutto infondate – ha scritto Berlusconi in un post su Facebook -. Ogni singola parola di questo ultimo articolo deve essere recisamente smentita. Come è naturale e come è ovvio,<hi rend="#b"> i miei figli non si sono mai permessi e mai si permetterebbero alcuna intromissione nella mia vita privata</hi>. Ogni ipotesi in tal senso è palesemente risibile – ha concluso l’ex presidente -. Il mio rapporto con <hi rend="#b">Francesca Pascale continua da molti anni con immutato, reciproco affetto e senza gelosie</hi>“.</p>
    <p>Eppure, a sostegno della sua tesi, la Stampa riporta due episodi significativi: uno è il fatto che il leader di Forza Italia abbia accettato di partecipare da solo al matrimonio della nipote Lucreza, l’altro, ancora più eclatante, è l’assenza della Pascale alla sua festa di compleanno, organizzata a Villa Gernetto.</p>
  </main>
  <comments/>
</doc>