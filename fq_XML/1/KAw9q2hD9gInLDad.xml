<doc sitename="Il Fatto Quotidiano" title="Trattativa, Berlusconi testimone sceglie di avvalersi della facoltà di non rispondere - Il Fatto Quotidiano" author="Giuseppe Pipitone" date="2019-11-11" url="https://www.ilfattoquotidiano.it/2019/11/11/trattativa-berlusconi-testimone-sceglie-di-avvalersi-della-facolta-di-non-rispondere/5557415/" hostname="ilfattoquotidiano.it" description="Nessuna risposta, ma anche nessuna immagine. Non doveva esistere una foto di Silvio Berlusconi seduto al banco dei testimoni del processo d’Appello sulla Trattativa tra pezzi dello Stato e Cosa nostra. L’ex premier, si sa, è uomo di televisione: poteva mai acconsentire a farsi filmare al centro dell’aula bunker del carcere Ucciardone di Palermo, quella …" categories="Mafie" tags="Marcello DellUtri;Silvio Berlusconi;Trattativa Stato-Mafia" fingerprint="bd8a75e9e307c8a5">
  <main>
    <head rend="h1">Trattativa, Berlusconi testimone sceglie di avvalersi della facoltà di non rispondere</head>
    <graphic src="https://st.ilfattoquotidiano.it/wp-content/uploads/2019/11/11/berlusconitrattativa2-690x362.jpg"/>
    <p>Nessuna risposta, ma anche nessuna immagine. Non doveva esistere una foto di <hi rend="#b">Silvio Berlusconi</hi> seduto al banco dei testimoni del processo d’Appello sulla <hi rend="#b">Trattativa</hi> tra pezzi dello <hi rend="#b">Stato</hi> e <hi rend="#b">Cosa nostra</hi>. L’ex premier, si sa, è uomo di televisione: poteva mai acconsentire a farsi filmare al centro dell’aula bunker del carcere <hi rend="#b">Ucciardone</hi> di Palermo, quella costruita per il <hi rend="#b">Maxiprocesso</hi>? Che colpo sarebbe stato per l’immagine del leader di <hi rend="#b">Forza Italia</hi> farsi ritrarre sulla stessa sedia della testimonianza di <hi rend="#b">Tommaso Buscetta</hi>? E allora ecco che dell’ex premier esistono solo le mani che afferrano il microfono per sussurrare poche definitive parole: “Su indicazione dei miei avvocati, mi <hi rend="#b">avvalgo della facoltà di non rispondere</hi>. Grazie, grazie a tutti”. Pochi secondi, anche meno di quelli previsti visto che l’illustre testimone non ha neanche declinato le proprie generalità.</p>
    <p><hi rend="#b">Così non ha aiutato Dell’Utri –</hi> Un silenzio annunciato quello di <hi rend="#b">Berlusconi Silvio</hi>, nato a Milano il 29 settembre del 1936. L’ex premier, infatti, era un teste assistito, visto che è indagato di reato connesso a Firenze: è iscritto nel registro degli indagati della procura toscana per le stragi del 1993 a <hi rend="#b">Milano</hi>, Firenze e <hi rend="#b">Roma</hi> e per gli attentati del 1994. Uno status che gli ha consentito di rimanere in silenzio. E pazienza se in questo modo non ha aiutato l’amico di una vita: <hi rend="#b">Marcello Dell’Utri</hi>, condannato in primo grado alla Trattativa a 12 anni di carcere. Era stato l’avvocato dell’ex senatore, <hi rend="#b">Francesco Centonze</hi>, a chiedere la deposizione di Berlusconi. Una citazione che aveva spinto i legali dell’ex premier, <hi rend="#b">Niccolò Ghedini</hi> e <hi rend="#b">Franco Coppi, </hi>a farsi certificare dalla procura di Firenze le 23 contestazioni mosse nei confronti del loro assistito. Una documentazione che per Berlusconi ha avuto l’effetto di uno “scudo”: l’ex premier si è potuto avvalere della facoltà di non rispondere. Non ha potuto evitare però di comparire in aula. </p>
    <p><hi rend="#b">La giornata di B: toccata e fuga a Palermo –</hi> Costretto a venire a Palermo, dopo un primo forfait dovuto alla sua attività di europarlamentare, Berlusconi ha optato per una visita lampo: è arrivato all’aeroporto <hi rend="#b">Falcone Borsellino</hi> in mattinata, anticipato dalla sua scorta che lo ha prelevato e condotto al bunker, dove da pochi minuti erano arrivati i suoi avvocati, <hi rend="#b">Niccolò Ghedini</hi> e <hi rend="#b">Franco Coppi</hi>. L’ex premier ha atteso nella stanza adibita ai testimoni e già prima di entrare ha fatto sapere di non voler essere ripreso. Quindi si è seduto davanti al giudice <hi rend="#b">Angelo Pellino</hi> e ha formalizzato il suo silenzio, prima di svanire di nuovo nella pancia del bunker.</p>
    <p><hi rend="#b">Un appuntamento dall’alto valore simbolico –</hi> Seppur breve, quello di oggi era comunque un appuntamento dall’alto valore simbolico. Dopo venticinque anni di indagini e processi sui legami tra la mafia e il suo braccio destro, fondatore di <hi rend="#b">Forza Italia</hi> e senatore dopo essere stato numero di Publitalia, dopo inchieste complicate <ref target="https://www.ilfattoquotidiano.it/2019/10/03/trattativa-berlusconi-sara-sentito-come-indagato-di-reato-connesso-l11-novembre-di-pietro-parte-tangente-enimont-a-lima/5494818/">l’ex premier è stato alla fine costretto a volare a nel capoluogo siciliano</ref>. Fino a oggi era sempre riuscito a evitarlo, riuscendo a farsi interrogare – quando si discuteva di mafia e stragi – lontano dai riflettori di un’udienza pubblica e dalla città che ha dato i natali all’amico Marcello. Ma anche a <hi rend="#b">Vittorio Mangano</hi>, il boss di Porta Nuova arruolato come stalliere di Arcore nel 1974.</p>
    <p><hi rend="#b">Respinta la richiesta della difesa di Marcello Dell’Utri –</hi> La difesa di Dell’Utri poco prima aveva chiesto di proiettare in aula un video con una conferenza stampa dell’ex presidente del Consiglio. Il 20 aprile del 2018, poche ore <hi rend="#b">dopo il verdetto di primo grado sulla Trattativa</hi>, Berlusconi dichiarava che il suo Governo non aveva mai ricevuto minacce mafiose. Che è un po’ quello che gli avvocati di Dell’Utri avrebbero voluto sentire in aula se l’ex premier non si fosse avvalso della facoltà di non rispondere. La Procura generale, però, si è opposta alla richiesta: “Questa è un’aula di giustizia, non uno studio televisivo” ha detto il sostituto pg <hi rend="#b">Giuseppe Fici</hi>. Dopo pochi minuti di camera di consiglio, i giudici hanno respinto l’istanza perché il video è già acquisito agli atti e “quindi potrà essere visionato dalla corte in ogni momento e non c’è motivo di proiettarla in aula”. La corte ha disposto la trascrizione del contenuto dell’intervista per facilitarne la consultazione delle parti. Quindi ha fatto entrare il teste: che però si è ben guardato dal ripetere le dichiarazioni fatte alla stampa nel giorno della sentenza. </p>
    <p><hi rend="#b">Le domande pronte per il B –</hi> Scegliendo il silenzio Berlusconi non ha accolto la richiesta della difesa di Dell’Utri, accusato di essersi fatto portatore della <hi rend="#b">minaccia</hi> di Cosa nostra al primo governo Berlusconi nel 1994. L’ex premier avrebbe potuto difendere l’amico di una vita, spiegando – come fatto nella conferenza stampa citata dall’avvocato Centonze – che dal suo storico braccio destro non era pervenuta alcuna minaccia mafiosa al suo primo esecutivo. Rispondendo alle domande, però, Berlusconi avrebbe avuto l’obbligo di dire la verità. E soprattutto avrebbe rischiato di doversi sottoporre anche anche ad altri interrogativi: sul banco della pubblica accusa c’erano già alcune pagine di domande che i pg Fici e Sergio Barbiera avevano preparato nel caso in cui il testimone avesse accettato di rispondere.</p>
    <p><hi rend="#b">Dell’Utri cinghia di trasmissione tra B e la mafia – </hi> La deposizione di Berlusconi, insomma, poteva essere utile a Dell’Utri, assente in aula: in questi giorni sta finendo di scontare la pena a sette anni di carcere per <hi rend="#b">concorso esterno a Cosa nostra.</hi> L’ex senatore, infatti, ha 78 anni: ora che ha riacquistato la libertà vorrebbe mantenerla. Ma se la condanna per la <hi rend="#b">Trattativa</hi> dovesse diventare definitiva rischierebbe di finire la sua vita agli <hi rend="#b">arresti domiciliari</hi>. Per questo motivo l’avvocato<hi rend="#b"> Centonze </hi>aveva deciso di citare Berlusconi, guida di un governo che nelle motivazioni della sentenza di primo grado è indicato come “<hi rend="#b">vittima</hi>” della minaccia <hi rend="#b">stragista</hi> di Cosa nostra. Di questo è accusato Dell’Utri: di aver fatto da “<hi rend="#b">cinghia di trasmissione</hi>” delle intimidazioni dei boss mafiosi da Palermo a Palazzo Chigi. Solo che Berlusconi, parte lesa del suo storico braccio destro, non è <hi rend="#b">non è mai stato sentito in aula </hi>durante il processo sulla Trattativa, né in fase d’indagine. Una circostanza che secondo l’avvocato Centonze andava “sanata” essendo l’esame di Berlusconi “una logica conseguenza dalla qualifica di <hi rend="#b">persona offesa</hi> attribuita al medesimo nella sentenza impugnata in quanto destinatario finale della pressione o dei tentativi di pressione di Cosa nostra”.</p>
    <p><hi rend="#b">Twitter</hi>: <ref target="https://twitter.com/pipitone87">@pipitone87</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>