<doc sitename="Il Fatto Quotidiano" title="L'ex capo ultras del Milan Luca Lucci: &quot;Andavo a casa di Berlusconi a parlare di calcio&quot; - Il Fatto Quotidiano" author="F Q" date="2025-03-27" url="https://www.ilfattoquotidiano.it/2025/03/27/lucci-capo-ultras-milan-andavo-a-casa-di-berlusconi/7930840/" hostname="ilfattoquotidiano.it" description="&quot;Ho fatto i soldi con la droga, non con lo stadio&quot;: le sue dichiarazioni nell'aula bunker" categories="Calcio" tags="Milan;Silvio Berlusconi;Ultras" fingerprint="ec09543ad2be4d39">
  <main>
    <head rend="h1">L’ex capo ultras del Milan Luca Lucci: “Andavo a casa di Berlusconi a parlare di calcio”</head>
    <graphic src="https://st.ilfattoquotidiano.it/wp-content/uploads/2024/11/18/Luca_Lucci-690x518.jpg"/>
    <p>I soldi? “Li ho fatti con la <hi rend="#b">droga</hi>, non con lo stadio”. E poi una rivelazione: “Andavo a <hi rend="#b">casa di Berlusconi</hi> a parlare di calcio”. Queste, in sostanza, le dichiarazioni di <hi rend="#b">Luca Lucci</hi>, l’ex leader della <hi rend="#b">Curva Sud</hi> del <hi rend="#b">Milan</hi>, in carcere da sei mesi, che oggi si è fatto interrogare nell’aula bunker davanti al carcere milanese di San Vittore, nell’ambito del <hi rend="#b">maxi-procedimento</hi> sulle curve di <hi rend="#b">Inter</hi> e Milan. L’ex capo ultras rossonero è tra gli <hi rend="#b">imputati</hi> e sta affrontando il <hi rend="#b">rito abbreviato</hi> dopo l’inchiesta scaturita dalle indagini di <hi rend="#b">Polizia</hi> e <hi rend="#b">Guardia di Finanza</hi>, coordinate dai pm della Dda <hi rend="#b">Paolo Storari</hi> e <hi rend="#b">Sara Ombra</hi>.</p>
    <p>“Non ho <hi rend="#b">mai fatto soldi</hi> con la <hi rend="#b">curva</hi>, i soldi li ho fatti con <hi rend="#b">affari illeciti</hi> che non c’entrano nulla, con la droga – è quanto avrebbe detto – Il<hi rend="#b"> fondo cassa</hi> della Sud è sempre stato gestito in modo trasparente, con la <hi rend="#b">società</hi> e i <hi rend="#b">dirigenti</hi> ho sempre avuto <hi rend="#b">buoni rapporti</hi> e all’epoca andavo anche a casa di Berlusconi a parlare di calcio”. Da quanto si è saputo, Lucci, che ha risposto alle domande di uno dei suoi legali, <hi rend="#b">Alessandro Diddi</hi>, ha iniziato a parlare, dopo aver scelto il rito abbreviato, del suo ruolo di capo ultrà, della sua <hi rend="#b">ascesa al vertice</hi> della curva Sud, affermando di non aver mai creato danni o problemi al club rossonero. E l’interrogatorio, che vede al centro anche un’accusa di <hi rend="#b">tentato omicidio</hi> nel 2019 ai danni dell’ultrà rossonero <hi rend="#b">Enzo Anghinelli</hi>, proseguirà nella prossima udienza, sempre a<hi rend="#b"> porte chiuse</hi> come tutto il procedimento, tra abbreviati e udienze preliminari.</p>
    <p>In sostanza, da quanto si è appreso, Lucci, destinatario nei mesi scorsi anche di due misure cautelari per fatti di <hi rend="#b">droga</hi> dopo l’arresto a fine settembre per <hi rend="#b">associazione per delinquere</hi> e un’altra ordinanza per il tentato omicidio, avrebbe ricondotto tutti i suoi comportamenti al tifo per il Milan e alla vita da ultrà, cercando di sminuire le contestazioni. Si andrà avanti con l’esame in aula il <hi rend="#b">15 aprile</hi>. Tra le <hi rend="#b">parti civili</hi>, oltre a Milan, Inter e Lega Serie A per le imputazioni sugli ultras delle curve di San Siro, anche lo stesso Anghinelli, vittima del tentato omicidio.</p>
    <p>Da quanto si è saputo, Lucci ha raccontato anche che in curva “spesso il tifo è di <hi rend="#b">destra</hi>, ma io invece sono di sinistra”. E poi che lui è sempre stato “favorevole alla <hi rend="#b">tessera del tifoso</hi>, da quando l’hanno introdotta”. Inoltre, ha parlato di incontri e colloqui con dirigenti, di rapporti “collaborativi” col club, “anche con <hi rend="#b">Galliani</hi> all’epoca parlavo spesso, parlavamo di calcio”. Oggi è stato interrogato in aula anche <hi rend="#b">Francesco Intagliata</hi>, uno degli ultrà interisti arrestati per associazione per delinquere con l’<hi rend="#b">aggravante mafiosa</hi>. Aggravante non contestata, invece, agli ultrà rossoneri. Gli ultras imputati in abbreviato – tre sono a processo con rito ordinario – sono una quindicina, mentre tra gli altri filoni davanti alla giudice per l’udienza preliminare, oltre all’<hi rend="#b">omicidio Bellocco</hi> ma anche al caso di un <hi rend="#b">arsenale</hi> di armi trovato, ce ne sono alcuni che non hanno legami con la vicenda curve.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>