<doc sitename="Il Fatto Quotidiano" title="Elezioni Europee 2019, le reazioni. Salvini: &quot;Non chiedo poltrone, ora periodo economico complicato&quot;. M5s non parla - Il Fatto Quotidiano" author="F Q" date="2019-05-27" url="https://www.ilfattoquotidiano.it/2019/05/27/elezioni-europee-2019-le-reazioni-salvini-non-chiedo-poltrone-ora-periodo-economico-complicato-m5s-non-parla-zingaretti-siamo-lalternativa-fi-e-fdi-noi-maggioranza/5209818/" hostname="ilfattoquotidiano.it" description="Matteo Salvini parla da vincitore, mentre il M5s per il momento tace e Luigi Di Maio dichiarerà solamente lunedì pomeriggio. È il primo effetto dell’esito delle elezioni Europee che consegnano alla Lega più di un terzo dei consensi e la forza del primo partito in Italia. Il leader del Carroccio però per prima cosa conferma la …" categories="Elezioni Europee 2019" tags="Elezioni Europee 2024;Giorgia Meloni;Luigi di Maio;Matteo Salvini;Nicola Zingaretti;Silvio Berlusconi" fingerprint="baf69a5df1a7c17d">
  <main>
    <head rend="h1">Elezioni Europee 2019, le reazioni. Salvini: “Non chiedo poltrone, ora periodo economico complicato”. M5s non parla</head>
    <graphic src="https://st.ilfattoquotidiano.it/wp-content/uploads/2019/05/27/reazioni-voto-collage-1350-675x275.jpg"/>
    <p><hi rend="#b"> Matteo Salvini</hi> parla da vincitore, mentre il M5s per il momento tace e<hi rend="#b"> Luigi Di Maio</hi> dichiarerà solamente lunedì pomeriggio. È il primo effetto dell’esito delle <ref target="https://www.ilfattoquotidiano.it/2019/05/27/elezioni-europee-2019-proiezioni-e-risultati-in-diretta-lega-sopra-il-32-pd-22-il-m5s-sotto-il-20-salvini-governo-non-chiederemo-mezza-poltrona-in-piu-cronaca-ora-per-ora/5208966/"> elezioni Europee che consegnano alla Lega più di un terzo dei consensi e la forza del primo partito in Italia</ref>. Il leader del Carroccio però per prima cosa conferma la </p>
    <p><hi rend="#b">fiducia</hi>al governo: “Non useremo questo voto per un</p>
    <p><hi rend="#b">regolamento di conti</hi>interni” e “ogni singolo voto che gli italiani ci hanno dato non verrà da me usato per chiedere</p>
    <p><hi rend="#b">mezza poltrona in più</hi>in Italia”, promette. Salvini sa anche che dopo queste elezioni il destino e le prossime mosse dell’esecutivo peseranno sul suo consenso e specifica: “Sarà un</p>
    <p><hi rend="#b">periodo economico complicato</hi>e siamo perfettamente consapevoli delle difficoltà”.</p>
    <p>Dal quartier generale del M5s filtra “<hi rend="#b">sconforto</hi>” e, secondo le agenzie di stampa, Di Maio avrebbe detto ai suoi: “Siamo stati <hi rend="#b">penalizzati dall’astensione</hi>, soprattutto al<hi rend="#b"> Sud</hi>, ma ora testa bassa e lavorare. Restiamo comunque<hi rend="#b"> ago della bilancia</hi> in questo governo. Da qui in avanti più attenzione ai territori”. Secondo <hi rend="#i">La7</hi>, il capo politico pentastellato ha inviato un <hi rend="#b">messaggio</hi> telefonico a Salvini <hi rend="#b">complimentandosi</hi> per l’esito del voto. Tutti gli altri partiti esultano, a partire dal Partito democratico che supera i Cinquestelle e torna sopra il 20%: “Molto <hi rend="#b">soddisfatti</hi> per l’esito elettorale, la scelta della lista unitaria è stata vincente. Il bipolarismo è tornato a essere centrato sulla presenza del Pd. <hi rend="#b">Siamo noi l’alternativa</hi> a Salvini”, ha detto il segretario <hi rend="#b">Nicola Zingaretti</hi> in una dichiarazione al Nazareno. Per<hi rend="#b"> Forza Italia</hi> “il dato incontrovertibile” è che il partito azzurro “rimane centrale e determinante per la <hi rend="#b">costituzione</hi> di una <hi rend="#b">maggioranza di centrodestra</hi> alternativa al governo giallo-verde”. “Balza agli occhi che<hi rend="#b"> c’è un’alternativa</hi> possibile: Fratelli d’Italia e la Lega rappresentano l’alternativa”, sottolinea anche <hi rend="#b">Giorgia Meloni</hi>, leader di Fratelli d’Italia.</p>
    <p><hi rend="#b">La conferenza stampa di Salvini –</hi> Il ministro dell’Interno si è presentato in conferenza stampa con tanto di <hi rend="#b">crocifisso</hi> in mano. Lo stesso che aveva esibito in <hi rend="#b">piazza Duomo</hi> che ha baciato anche questa volta in diretta televisiva: “Ringrazio chi c’è lassù che non aiuta Matteo Salvini, ma aiuta l’Italia e l’Europa a ritrovare speranza, orgoglio, radici e sicurezza”. Salvini ha confermato fiducia al governo con il M5s: “Abbiamo subito <hi rend="#b">attacchi quotidiani</hi><hi rend="#b">vergognosi</hi>, però la vita reale è più forte degli attacchi virtuali. Gli alleati di governo sono <hi rend="#b">amici</hi> e da domani che si torna a lavorare serenamente”, ha detto il leader della Lega. Poi però ha avvertito: “Chiedo un’<hi rend="#b">accelerazione</hi> sul programma di governo. A livello nazionale non cambia nulla”. E tra i punti elencati dal ministro dell’Interno, ovviamente, ci sono i provvedimenti bandiera del Carroccio: “<hi rend="#b">Riduzione delle tasse</hi>, l’autonomia, il <hi rend="#b">decreto Sicurezza</hi>, le <hi rend="#b">grandi opere</hi> bloccate, lo Sblocca cantieri, il dl Famiglia, il decreto per i disabili”.</p>
    <p>“Tra una settimana scommetto che arriva la <hi rend="#b">lettera da Bruxelles</hi>” e a me “interessa mettermi a tavolo con i 5S per prepararci a rispondere”, ha aggiunto Salvini in collegamento con <hi rend="#i">LA7</hi>. “Ai richiamini dei professorini agli studenti che si permettono di investire sul lavoro risponderemo, senza preoccupare i <hi rend="#b">mercati</hi> che vogliono un’Italia che cresce”. “In base ai voti del popolo, risponderemo all’Europa che invece di aumentare le <hi rend="#b">tasse</hi> faremo l’esatto contrario, le abbasseremo. La <hi rend="#b">flat tax</hi>, non subito, è la via maestra”, ha tracciato la rotta. Quando poi è intervenuto anche a <hi rend="#i">Porta a Porta</hi>, Salvini è tornato infine a <hi rend="#b">punzecchiare</hi> il M5s: “Ringrazio <hi rend="#b">Siri</hi>, vittima di un <hi rend="#b">linciaggio</hi> senza precedenti. A lui va un abbraccio. I processi si fanno nei tribunali, non nel Consiglio dei ministri e non sui giornali”.</p>
    <p><hi rend="#b">Zingaretti dal Nazareno – </hi>“Salvini emerge come vero leader di un <hi rend="#b">governo immobile</hi> e <hi rend="#b">pericoloso</hi>. Noi vogliamo costruire l’alternativa a Salvini per essere <hi rend="#b">credibili</hi> in vista del voto politico. Il governo esce ancora più fragile per divisioni interne di fronte ai grandi appuntamenti che lo aspettano”, sostiene Zingaretti in una dichiarazione al Nazareno. “L’<hi rend="#b">aggressione sovranista</hi> alle istituzioni europee è fallita – aggiunge – nel Parlamento europeo c’è <hi rend="#b">un’ampia</hi> e <hi rend="#b">solida maggioranza</hi> per cambiare, ma rilanciando il <hi rend="#b">sogno europeista</hi>“. “Grazie agli italiani che sono tornati, che hanno guardato alla<hi rend="#b"> lista unitaria</hi> come una possibilità per voltare pagina e aprire una fase nuova”, prosegue Zingaretti. “Useremo la forza che ci viene dal risultato del voto per andare avanti innanzitutto sui <hi rend="#b">contenuti</hi> e costruire un <hi rend="#b">Piano</hi> per l’Italia imperniato su crescita, sviluppo, lavoro e giustizia sociale – conclude – Un nuovo programma per salvare il nostro Paese”.</p>
    <p><hi rend="#b">Forza Italia e Fratelli d’Italia –</hi> “Siamo ancora<hi rend="#b"> indispensabili</hi>, senza Forza Italia il centrodestra perde… Noi siamo l’unica<hi rend="#b"> forza moderata</hi> di una coalizione vincente solo se corre insieme e io resto a Bruxelles l’unico argine al populismo anti-europeo. Più di questo non si poteva fare,<hi rend="#b"> ho dato il massimo</hi>“. Queste, a quanto apprende l’<hi rend="#i">Adnkronos</hi>, sono state le prime reazioni all’esito del voto di <hi rend="#b">Silvio Berlusconi</hi>. “Chi si illudeva deve ricredersi: in sole due settimane di campagna elettorale, il Presidente Berlusconi ha compiuto l’<hi rend="#b">ennesimo miracolo</hi>. L’oggettiva sconfitta dei Cinquestelle e il risultato della Lega confermano la <hi rend="#b">possibilità</hi> e la necessità di <hi rend="#b">costruire un’alternativa</hi> di centrodestra”. si legge in una nota di Forza Italia.</p>
    <p>“È un <hi rend="#b">risultato straordinario</hi>, è il secondo miglior dato di crescita dopo Matteo Salvini, faccio i complimenti a lui. Siamo <hi rend="#b">cresciuti del 50%</hi> rispetto alle politiche ed è tutt’altro che scontato”, ha detto la presidente di Fratelli d’Italia <hi rend="#b">Giorgia Meloni</hi> nel suo comitato elettorale a Roma. “Balza agli occhi che c’è un’alternativa possibile e ora spetterà a ciascuno degli attori in campo se <hi rend="#b">dare seguito</hi> alle indicazioni degli italiani”, ha aggiunto. Per Meloni, “Fratelli d’Italia non sì dà <hi rend="#b">più limiti</hi>” visto che gli italiani “hanno raccontato una storia diversa” rispetto a quella per cui “la Lega avrebbe <hi rend="#b">fagocitato</hi> FdI”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>