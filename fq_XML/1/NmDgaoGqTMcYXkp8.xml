<doc sitename="Il Fatto Quotidiano" title="Crisi governo, l'appello di Brunetta a Salvini: &quot;Facciamo centrodestra unito di governo, ma no a sovranismo e propaganda da Papeete Beach&quot; - Il Fatto Quotidiano" author="Gisella Ruccia" date="2019-08-14" url="https://www.ilfattoquotidiano.it/2019/08/14/crisi-governo-lappello-di-brunetta-a-salvini-facciamo-centrodestra-unito-di-governo-ma-no-a-sovranismo-e-propaganda-da-papeete-beach/5389452/" hostname="ilfattoquotidiano.it" description="Analisi della crisi di governo, ai microfoni di Radio Radicale, per voce del deputato di Forza Italia, Renato Brunetta, che rivolge, nel finale, un monito e al contempo un appello al leader della Lega, Matteo Salvini. Il responsabile economico del partito di Berlusconi commenta la convulsa giornata di ieri: “Quando la situazione si fa calda, …" categories="Politica" tags="Centrodestra;Crisi di Governo;Forza Italia;Lega;Liberi e uguali;Matteo Salvini;PD;Renato Brunetta;Silvio Berlusconi" fingerprint="bcfdd055e52841a4">
  <main>
    <p>Analisi della crisi di governo, ai microfoni di <hi rend="#b">Radio Radicale</hi>, per voce del deputato di <hi rend="#b">Forza Italia, Renato Brunetta</hi>, che rivolge, nel finale, un monito e al contempo un appello al leader della <hi rend="#b">Lega, Matteo Salvini.</hi><lb/> Il responsabile economico del partito di <hi rend="#b">Berlusconi</hi> commenta la convulsa giornata di ieri: “Quando la situazione si fa calda, bisogna mantenere la testa fredda. E non mi pare che i principali protagonisti della crisi di governo abbiano tenuto la testa fredda, a parte il presidente <hi rend="#b">Mattarella.</hi><hi rend="#b">E’ finito forse un governo mostruoso, quello Lega-M5s</hi>, e forse ne sta per nascere un nuovo <hi rend="#b">altrettanto mostruoso, quello Pd-M5s-LeU</hi>. Siccome leggo commenti che attaccano questa seconda possibilità, con<hi rend="#b"> epiteti degradanti come inciucio, imbrogli o altro</hi>, occorre dire che<hi rend="#b"> era altrettanto un imbroglio o inciucio il governo Lega-M5s. Quindi, per favore, bando all’ipocrisia</hi>“.</p>
    <p>E puntualizza: “Come eravamo a<hi rend="#b">ll’opposizione</hi> del governo mostruoso precedente, lo saremo anche con questo esecutivo mostruoso. Quello che mi dispiace è il degrado delle regole istituzionali. <hi rend="#b">Col taglio del numero dei parlamentari</hi>, peraltro realizzato in maniera sbagliata, forsennata, non equilibrata, <hi rend="#b">stiamo cambiando la Costituzione.</hi> E usano questi mutamenti costituzionali per fare sgambetti o per riaprire giochi chiusi? Sinceramente tutto questo lascia <hi rend="#b">allibiti</hi>“.</p>
    <p>Brunetta aggiunge: “Tutto questo avviene in un momento in cui <hi rend="#b">la Germania e l’Inghilterra sono in recessione</hi>. Cioè quel che resta della Ue, l’Eurozona, la Germania piomberanno forse in una crescita zero e noi, dentro questa recessione, <hi rend="#b">siamo più in recessione di tutti gli altri.</hi> Quindi, <hi rend="#b">aprire una crisi al buio</hi> con il Paese in recessione e con problemi di debito enormi e di deficit altrettanto enormi è da <hi rend="#b">irresponsabili</hi>. Se poi il risultato di questa crisi, è un governo della sinistra del <hi rend="#b">Pd,</hi> della sinistra del <hi rend="#b">M5s</hi> e della sinistra-sinistra di <hi rend="#b">LeU,</hi> peggio mi sento. Quindi, <hi rend="#b">attrezziamoci per combattere questo eventuale governo di sinistra-sinistra-sinistra</hi>“.</p>
    <p>E precisa: “Sin dal 4 marzo 2018 siamo rimasti per il centrodestra unito di governo. Lo ha detto Berlusconi, l’ho detto io, lo abbiamo detto tutti di Forza Italia.<hi rend="#b"> E’ stato Salvini a rompere il centrodestra unito di governo, preferendo la fuga d’amore col M5s</hi>. E noi, nonostante questo, siamo rimasti sempre dalla stessa parte: nei Comuni, nelle Regioni, dappertutto. Speriamo che Salvini, dopo questa scottatura col M5s, si ricreda e costruisca assieme a noi questo centrodestra unito. Ieri poteva essere un’occasione, ma c’era da capire Salvini: era in altre faccende affaccendato. Non c’è stato quindi – continua – l’incontro con <hi rend="#b">Berlusconi</hi> per avviare una nuova fase, ma, ciò non di meno, Berlusconi vuole a piede fermo un centrodestra unito di governo.<hi rend="#b"> Se si andasse a votare uniti domani, avremmo più del 50% dei voti e forse il 60% dei seggi</hi>. Questa è l’unica prospettiva in Italia e in Europa”.</p>
    <p>Ma avverte Salvini: “Attenzione: il centrodestra unito di governo deve essere plurale, liberale, riformatore, favorevole all’Europa e all’Euro. Quindi, <hi rend="#b">sì all’Europa, ma non all’Europa di Bagnai e di Borghi, né all’Europa del ‘me ne frego dello spread’.</hi> C’è da costruire questo centrodestra unito di governo, che deve essere plurale e <hi rend="#b">non sovranista ed estremista</hi>. Altrimenti, no, grazie, non ci interessa. In quel caso, lasceremo l’egemonia di questo centrodestra al solo Salvini. Ricordo che fino a pochi anni fa la Lega era al 3% e noi eravamo al 38% – conclude – Adesso i numeri sono quasi invertiti, ma, se è vero che<hi rend="#b"> Giorgetti regalò a Salvini una foto di Renzi</hi> da mettere sul comodino, allora quasi quasi mi sento di dover dare ragione a Giorgetti. <hi rend="#b">Le cose cambiano.</hi> L’elettorato è molto fluido e, tra l’altro, punisce violentemente chi sbaglia. Ad esempio, sulle tasse, è inutile inventarsi sogni, bubbole e cose farlocche. Gli spazi di bilancio sono strettissimi, quindi<hi rend="#b"> o si fa quota 100 e reddito di cittadinanza o si fa la flat tax.</hi> Non si scappa, non è possibile. <hi rend="#b">E’ solo propaganda da Papeete Beach</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>