<doc sitename="Il Fatto Quotidiano" title="Monti: &quot;Berlusconi mi propose di guidare il centrodestra alle elezioni, non ha mai creduto al golpe. Nel '94 lo votai, ma mi ha deluso&quot; - Il Fatto Quotidiano" author="F Q" date="2024-05-04" url="https://www.ilfattoquotidiano.it/2024/05/04/monti-berlusconi-mi-propose-di-guidare-il-centrodestra-alle-elezioni-non-ha-mai-creduto-al-golpe-nel-94-lo-votai-ma-mi-ha-deluso/7535705/" hostname="ilfattoquotidiano.it" description="L'economista racconta un pranzo durante le consultazioni: &quot;Mi pareva di parlare con il presidente di una società di calcio&quot;" categories="Politica" tags="Angelino Alfano;Centrodestra;Gianni Letta;Giulio Tremonti;Mario Monti;Silvio Berlusconi;Spread" fingerprint="3dbe1061938f6124">
  <main>
    <head rend="h1">Monti: “Berlusconi mi propose di guidare il centrodestra alle elezioni, non ha mai creduto al golpe. Nel ’94 lo votai, ma mi ha deluso”</head>
    <graphic src="https://st.ilfattoquotidiano.it/wp-content/uploads/2024/05/04/mario-monti-690x362.jpg"/>
    <p>“Nell’ottobre 2012 <hi rend="#b">Silvio Berlusconi</hi> mi propose di <hi rend="#b">guidare il centrodestra</hi> alle elezioni. Risposi che apprezzavo la proposta, e probabilmente avremmo vinto. Ma che, fino a quando fosse stato in vita, nessuno avrebbe potuto guidare il centrodestra al di fuori di lui. E poi avevamo<hi rend="#b"> idee troppo diverse</hi>“. In un’intervista al <hi rend="#i">Corriere</hi> per lanciare il suo ultimo libro “Demagonia”, <hi rend="#b">Mario Monti</hi> svela i retroscena del suo rapporto con il defunto fondatore di Forza Italia, di cui prese il posto a palazzo Chigi dopo la crisi dello spread del 2011. Una sostituzione che dagli ambienti vicini all’uomo di Arcore fu poi descritta come un<hi rend="#b"> golpe bianco</hi> imposto dai mercati finanziari. Ma lo stesso Berlusconi, sostiene Monti, “non credeva alla teoria che poi ha fatto diffondere. Anzi, nel febbraio 2012 sul <hi rend="#i">Giornale</hi> rivendicò il merito di aver <hi rend="#b">indicato lui il mio nome</hi>” a Giorgio Napolitano, allora presidente della Repubblica.</p>
    <p>L’ex premier racconta lo scambio avuto con il suo predecessore mentre conduceva le <hi rend="#b">consultazioni</hi> per formare il nuovo governo: “Lo cercai e mi invitò a pranzo a palazzo Chigi. Ci davamo ancora del lei, solo dopo siamo passati al tu. Mi disse: “Le do un solo consiglio: non prenda l’attuale ministro dell’Economia””, cioè <hi rend="#b">Giulio Tremonti</hi>. “Risposi che la questione non si poneva, Napolitano preferiva che io assumessi anche la responsabilità del ministero dell’Economia. Però Berlusconi aggiunse: “Per il resto, la mia squadra è la migliore possibile, e <hi rend="#b">gliela metto tutta a disposizione</hi>”. Mi pareva di parlare con il presidente di una società di calcio, che impone al commissario tecnico di non cambiare la rosa. Per fortuna a Berlusconi squillò il cellulare, e si allontanò. Rimasero Alfano e Letta, a <hi rend="#b">capo chino</hi> per l’imbarazzo, a guardare la tovaglia”.</p>
    <p>Monti ammette, comunque, che avrebbe gradito avere alcuni esponenti di peso del centrodestra nella sua squadra: “<hi rend="#b">Gianni Letta</hi> sarebbe stato un prezioso ministro (salvo che alla Giustizia, per ovvie ragioni). Proposi gli Interni a <hi rend="#b">Maroni</hi>; mi rispose che la Lega sarebbe andata all’opposizione. Avrei visto bene <hi rend="#b">Brunetta</hi> continuare alla Pubblica amministrazione; ma non potei neppure chiederglielo. I partiti non volevano loro uomini in un governo destinato all’impopolarità”, spiega. L’economista bocconiano rivela di aver votato per Berlusconi nel <hi rend="#b">1994</hi> auspicando “un liberismo disciplinato e rigoroso”: ma “non abbiamo avuto né il liberismo, né il rigore”. E riassume: “Ho rifiutato la sua offerta di guidare il centrodestra; il mio governo ha varato la legge (la Severino, <hi rend="#i">ndr</hi>) che, nonostante non fosse certo pensata per lui, lo costrinse a lasciare il Senato; gli ho impedito di diventare presidente della Repubblica. E malgrado questo abbiamo <hi rend="#b">sempre avuto buoni rapporti</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>