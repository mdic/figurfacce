<doc sitename="Il Fatto Quotidiano" title="Stato-mafia, Di Matteo a Tg2000: “Berlusconi anche da Premier continuò a pagare Cosa Nostra” - Il Fatto Quotidiano" author="F Q" date="2018-09-27" url="https://www.ilfattoquotidiano.it/2018/09/27/stato-mafia-di-matteo-a-tv2000-berlusconi-anche-da-premier-continuo-a-pagare-cosa-nostra/4654103/" hostname="ilfattoquotidiano.it" description="“Si ritiene da parte dei giudici che Silvio Berlusconi continuò a pagare ingenti somme di denaro a Cosa Nostra palermitana anche dopo essere diventato Presidente del Consiglio”. Lo ha detto il sostituto procuratore nazionale antimafia, Nino Di Matteo, storico magistrato del pool che ha istruito il processo sulla cosiddetta trattativa Stato-mafia, in un’intervista realizzata da Paolo …" categories="Mafie" tags="Nino di Matteo;Silvio Berlusconi" fingerprint="a9aafa3bf1089f1d">
  <main>
    <p>“Si ritiene da parte dei giudici che <hi rend="#b">Silvio Berlusconi</hi> continuò a pagare ingenti somme di denaro a <hi rend="#b">Cosa Nostra</hi> palermitana anche dopo essere diventato Presidente del Consiglio”. Lo ha detto il sostituto procuratore nazionale antimafia, <hi rend="#i">Nino Di Matteo</hi>, storico magistrato del pool che ha istruito il processo sulla cosiddetta trattativa Stato-mafia, in un’intervista realizzata da <hi rend="#b">Paolo Borrometi</hi> per il Tg2000, il telegiornale di <hi rend="#b">Tv2000</hi>, presentando il suo libro ‘Il patto sporco’ scritto con il giornalista Saverio Lodato.</p>
    <p>“Risultano annotati in un libro mastro della mafia palermitana – ha aggiunto Di Matteo – movimenti di denaro e ricezione di una somma montante a centinaia di milioni da parte del gruppo imprenditoriale legato a Berlusconi anche dopo che Silvio Berlusconi aveva assunto la carica di Presidente del Consiglio. Un Presidente del Consiglio, se questo è vero, il capo di un governo della nostra Repubblica pagava Cosa Nostra”.</p>
    <p>“Nonostante un gravissimo silenzio e una gravissima ignoranza indotta nell’opinione pubblica, sull’argomento – ha raccontato Di Matteo – noi magistrati avevamo già una sentenza che aveva condannato definitivamente il senatore <hi rend="#b">Dell’ Utri</hi> per concorso in associazione mafiosa. Questa stabiliva e statuiva che l’allora imprenditore Silvio Berlusconi nel 1974 con l’intermediazione di Marcello Dell’ Utri avesse stipulato un patto con esponenti apicali, esponenti di vertice della <hi rend="#b">Cosa Nostra</hi> palermitana. Patto di reciproca protezione e sostegno. E che quel patto era stato rispettato dal 1974 almeno fino al 1992″. </p>
    <p>“Ma questa sentenza di primo grado sulla trattativa Stato-mafia – ha sottolineato Di Matteo – va oltre. È stato dimostrato che l’intermediazione di Dell’Utri è proseguita attraverso la trasmissione di messaggi e richieste di Cosa Nostra a Silvio Berlusconi anche dopo il 1992. Soprattutto dopo che Silvio Berlusconi a seguito delle elezioni del marzo 1994 divenne Presidente del Consiglio. Quindi per la prima volta questa sentenza chiama in ballo <hi rend="#b">Silvio Berlusconi</hi> non più come semplice imprenditore ma come uomo politico addirittura come Presidente del Consiglio. Questo è un passaggio che pochi hanno sottolineato che può essere incidentale ma è assolutamente indicativo della gravità del comportamento di Silvio Berlusconi che i giudici ritengono accertato, è un passaggio apparentemente slegato all’ imputazione mossa a Dell’Utri in questo processo ma molto significativo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>