<doc sitename="Il Fatto Quotidiano" title="Def, Brunetta: “Da M5s e Lega nessuna flat tax ma kamasutra fiscale per finanziare follie del governo” - Il Fatto Quotidiano" author="Gisella Ruccia" date="2018-10-15" url="https://www.ilfattoquotidiano.it/2018/10/15/def-brunetta-da-m5s-e-lega-nessuna-flat-tax-ma-kamasutra-fiscale-per-finanziare-follie-del-governo/4694845/" hostname="ilfattoquotidiano.it" description="“Pace fiscale? La definizione è di Berlusconi, ma quella di Lega e M5s non sia più che cosa sia, se non non un vecchio tradizionale condono per fare un po’ di gettito e per finanziare, una tantum, le follie derivanti da questo flirt, fidanzamento, matrimonio tra Lega e Cinque Stelle”. Sono le parole del deputato …" categories="Politica" tags="Flat Tax;Forza Italia;Giancarlo Giorgetti;Governo M5S-Lega;Manovra;Pace Fiscale;Radio Radicale;Reddito Cittadinanza;Renato Brunetta;Silvio Berlusconi" fingerprint="ed8aac246eb4d015">
  <main>
    <p>“<hi rend="#b">Pace fiscale? La definizione è di Berlusconi, ma quella di Lega e M5s non sia più che cosa sia,</hi> se non non un vecchio tradizionale<hi rend="#b"> condono</hi> per fare un po’ di gettito e per finanziare, una tantum, le <hi rend="#b">follie</hi> derivanti da questo flirt, fidanzamento, matrimonio tra <hi rend="#b">Lega e Cinque Stelle</hi>”. Sono le parole del deputato di <hi rend="#b">Forza Italia, Renato Brunetta</hi>, intervistato da <hi rend="#b">Lanfranco Palazzolo</hi> per <hi rend="#b">Radio Radicale</hi>. Il parlamentare spiega: “<hi rend="#b">La pace fiscale ideata da Berlusconi voleva dire cancellazione totale,</hi> per un triennio, , di tutto il contenzioso di famiglie e imprese col fisco, in ragione di una grande rivoluzione fiscale che doveva essere la <hi rend="#b">flat tax,</hi> totalmente coperta da un pari taglio delle <hi rend="#i">tax expenditures</hi> (deduzioni e detrazioni fiscali) e <hi rend="#b">non finanziata in deficit.</hi> Cambiando completamente il sistema di tassazione, attraverso l’introduzione di un’unica aliquota” – continua – “si semplificava fortissimamente il sistema. Una vera e propria rivoluzione copernicana all’insegna della semplicità, dell’emersione del sommerso e della <hi rend="#b">lotta all’evasione</hi>. E in ragione di questa rivoluzione, che doveva essere fatta già dal mese di luglio di quest’anno, si doveva avviare la cosiddetta pace fiscale. Ma, siccome oggi di flat tax non si vede neanche l’ombra, questa pace fiscale non si sa più cosa sia”.<lb/> E aggiunge: “Ma anche qui si apre una dicotomia, perché mentre la <hi rend="#b">Lega</hi> è pronta a ragionare su un<hi rend="#b"> gettito ‘sporco, maledetto e subito’</hi>, anche senza riforma fiscale, <hi rend="#b">l’ipocrisia di tipo moralistico del M5s</hi> dice che non è un condono, e che vanno messi dei limiti. Tutto sommato, <hi rend="#b">avrebbe ragione il M5s</hi>: di fronte a una non riforma, perché fare un condono? D’altra parte, però, il governo ha un bisogno assoluto di risorse finanziarie, ancorché una tantum, per coprire le proprie <hi rend="#b">follie</hi> e allora ecco che si realizza<hi rend="#b"> un kamasutra politico-programmatico fiscale e finanziario</hi> da cui non se ne esce, se non con inganni reciproci e tensioni reciproche che contribuiscono ad aumentare il livello di discredito del nostro Paese nei confronti, non solo dei cittadini, ma anche dei mercati finanziari, dove si vede un governo nel caos, senza ormai nessuna credibilità”.<lb/> Poi sottolinea: “È ovvio che i cittadini dicano poi: ‘Ma sai che ti dico? Io al momento <hi rend="#b">non pago più nulla dal punto di vista dei miei doveri fiscali</hi> e aspetto cosa deciderà il governo’. Non solo: ormai <hi rend="#b">la fuga dei capitali all’estero è un’onda inarrestabile</hi>. Ma come può essere credibile un governo che rischia l’osso del collo dal punto di vista della finanza pubblica per realizzare un provvedimento di cui non si conoscono i connotati? <hi rend="#b">Il reddito di cittadinanza, ad oggi, non si sa quale animale sia</hi>. La Lega” – prosegue – “guarda sempre più al nord, il M5s guarda sempre più in modo <hi rend="#b">assistenzialistico al sud</hi>. Sempre più entrambi hanno una visione statalistica e non liberale dell’economia. Sempre più c’è il blocco delle grandi infrastrutture. Sempre più ci avviciniamo a grandi passi verso il<hi rend="#b"> disastro</hi>, che può essere anche lungo, un “long goodbye”, cioè un lungo addio dell’Italia all’Europa e al protagonismo internazionale, a causa di questa scelta populista e sovranista”.<lb/> Attacco finale al <hi rend="#b">sottosegretario leghista Giorgetti</hi>: “Non so cosa gli sia passato per la testa, visto che di solito è classificato come personalità coi piedi per terra, equilibrata e riflessiva. Lui in un incontro con <hi rend="#b">Fratelli d’Italia</hi> ha prospettato per il centrodestra e per la Lega <hi rend="#b">un futuro sovranista, lepenista, peronista, populista</hi>”.</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>