<doc sitename="Il Fatto Quotidiano" title="Mediaset, pace fatta con Vivendi. Ufficializzati gli accordi di maggio con alcune modifiche: ci saranno due categorie di azioni - Il Fatto Quotidiano" author="F Q" date="2021-11-18" url="https://www.ilfattoquotidiano.it/2021/11/18/mediaset-pace-fatta-con-vivendi-ufficializzati-gli-accordi-di-maggio-con-alcune-modifiche-ci-saranno-due-categorie-di-azioni/6397614/" hostname="ilfattoquotidiano.it" description="Mediaset e il gruppo francese Vivendi sotterrano l’ascia di guerra. I due gruppi dei media hanno concordato di modificare alcune punti degli accordi raggiunti lo scorso 3 maggio 2021 per tenere conto delle richiesta di cambiamento alla struttura azionaria di Mediaset, attraverso la creazione di una doppia categoria di azioni. “Fininvest, Mediaset e Vivendi – …" categories="Economia" tags="Fininvest;Mediaset;Silvio Berlusconi;Vivendi" fingerprint="6bed911be857e451">
  <main>
    <head rend="h1">Mediaset, pace fatta con Vivendi. Ufficializzati gli accordi di maggio con alcune modifiche: ci saranno due categorie di azioni</head>
    <graphic src="https://st.ilfattoquotidiano.it/wp-content/uploads/2021/11/18/mediaset_1200-690x362.jpg"/>
    <p>Mediaset e il <hi rend="#b">gruppo francese Vivendi</hi> sotterrano l’ascia di guerra. I due gruppi dei media hanno concordato di <hi rend="#b">modificare alcune punti degli accordi raggiunti lo scorso 3 maggio 2021</hi> per tenere conto delle richiesta di <hi rend="#b">cambiamento alla struttura azionaria di Mediaset,</hi> attraverso la creazione di una<hi rend="#b"> doppia categoria di azioni.</hi> “Fininvest, Mediaset e Vivendi – si legge nella nota congiunta- hanno concordato di modificare talune delle pattuizioni degli accordi raggiunti il 3 maggio e il 22 luglio al fine di tenere conto di quanto verrà sottoposto al voto dell’assemblea di Mediaset del <hi rend="#b">25 novembre prossimo</hi>, con particolare riferimento all’introduzione, qualora così approvato da parte dell’assemblea, di una <hi rend="#b">struttura azionaria a doppia categoria (azioni ordinarie A e azioni ordinarie B)</hi> mediante la conversione di ogni azione Mediaset in circolazione in un’azione ordinaria B e all’assegnazione di un’azione ordinaria A per ogni azione ordinaria B posseduta”. <hi rend="#b">Il prezzo minimo </hi>a cui Vivendi potrà cedere le sue azioni Mediaset si è abbassato e sarà uguale per le due categorie di azioni (A e B che ci saranno quando l’assemblea approverà la nuova struttura azionaria a doppia categoria ).</p>
    <p>Vivendi, gruppo guidato dal finanziare <hi rend="#b">Vincent Bolloré,</hi> possiede il <hi rend="#b">28,8% di Mediaset</hi> (oltre al 23,7% di Telecom Italia) mentre alla Fininvest della <hi rend="#b">famiglia Berlusconi</hi> fa capo il 44% delle azioni. L’ingresso del gruppo francese nell’azionariato risale al 2016. Da allora non sono mancate forti contrapposizioni, a cominciare dalla mancata vendita della <hi rend="#b">pay tv Permium</hi> inizialmente concordata, con lunghi strascichi di corsi e ricorsi nei tribunali. La pace, che oggi viene ufficializzata in vista dell’assemblea, era stata siglata lo <hi rend="#b">scorso maggio. </hi>Le parti <hi rend="#b">rinunciano a tutte le cause pendenti</hi>. Il<hi rend="#b"> gruppo francese</hi> venderà sul mercato nell’arco di 5 anni (un quinto all’anno) la quota del <hi rend="#b">19,2% </hi>di Mediaset detenuta tramite <hi rend="#b">Simon Fiduciaria ad un prezzo minimo di 1,375 euro </hi>il primo anno, 1,4 euro il secondo, 1,45 euro il terzo, 1,5 il quarto e 1,55 nell’ultimo, a meno che Vivendi autorizzi la vendita a un valore inferiore<hi rend="#b">. In ogni </hi>caso i titoli potranno essere ceduti in qualsiasi momento qualora il prezz<hi rend="#b">o raggiungesse 1,6 euro. Fininvest</hi> invece acquisterà <hi rend="#b"> il 5% di Mediaset</hi> detenuto direttamente dal gruppo francese che quindi conserverà una quota residua del 4,61% della società fondata da Silvio Berlusconi. Quota che il gruppo di Vincent Bollorè sarà libero “di mantenere o vendere in qualsiasi momento e a qualsiasi prezzo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>