<doc sitename="Il Fatto Quotidiano" title="&quot;Così Berlusconi comprò da Dell'Utri il silenzio sulle stragi&quot;: i pm di Firenze chiudono le indagini sul patrimonio dell'ex senatore - Il Fatto Quotidiano" author="F Q" date="2024-04-30" url="https://www.ilfattoquotidiano.it/2024/04/30/cosi-berlusconi-compro-da-dellutri-il-silenzio-sulle-stragi-i-pm-di-firenze-chiudono-le-indagini-sul-patrimonio-dellex-senatore/7531062/" hostname="ilfattoquotidiano.it" description="Soldi per comprare il silenzio sulle stragi. È quelli che secondo la procura di Firenze sono stati pagati da Silvio Berlusconi a Marcello Dell’Utri. I magistrati toscani, competeneti sulle stragi di Roma, Firenze e Milano, hanno depositato un atto di chiusura indagini relativo al filone dell’inchiesta sul patrimonio dell’ex manager di Forza Italia. “Con l’aggravante …" categories="Mafie" tags="Antimafia;Mafia;Marcello DellUtri;Silvio Berlusconi" fingerprint="e2b0030e19a7d22d">
  <main>
    <head rend="h1">“Così Berlusconi comprò da Dell’Utri il silenzio sulle stragi”: i pm di Firenze chiudono le indagini sul patrimonio dell’ex senatore</head>
    <graphic src="https://st.ilfattoquotidiano.it/wp-content/uploads/2019/11/10/berlusconidellutri2-690x362.jpg"/>
    <p>Soldi per comprare il <hi rend="#b">silenzio sulle stragi</hi>. È quelli che secondo la procura di Firenze sono stati pagati da <hi rend="#b">Silvio Berlusconi</hi> a <hi rend="#b">Marcello Dell’Utri</hi>. I magistrati toscani, competeneti sulle stragi di <hi rend="#b">Roma</hi>, <hi rend="#b">Firenze</hi> e <hi rend="#b">Milano</hi>, hanno depositato un atto di chiusura indagini relativo al <ref target="https://www.ilfattoquotidiano.it/2024/03/21/sequestro-da-108-milioni-a-marcello-dellutri-e-alla-moglie-dopo-la-condanna-per-mafia-non-dichiararono-i-prestiti-di-berlusconi-e-altre-entrate/7486825/">filone dell’inchiesta sul patrimonio dell’ex manager di Forza Italia</ref>. “Con l’aggravante di aver commesso i delitti di <hi rend="#b">trasferimento fraudolento</hi> al fine di <hi rend="#b">occultare</hi> la più grave condotta di <hi rend="#b">concorso nelle stragi</hi> ascrivibile a <hi rend="#b">Silvio Berlusconi</hi> e allo stesso Dell’Utri, per la quale Berlusconi è stato <hi rend="#b">indagato</hi> unitamente al <hi rend="#b">medesimo Dell’Utri</hi>, sino al momento del suo decesso avvenuto in epoca successiva all’ultima elargizione contestata, costituendo le erogazioni di quest’ultimo il <hi rend="#b"> quantum </hi>percepito da Dell’Utri per assicurare </p>
    <p><hi rend="#b">l’impunità a Silvio Berlusconi</hi>“, scrivono i pm, come riporta</p>
    <p><hi rend="#i">La Repubblica</hi>.</p>
    <p><hi rend="#b">Il sequestro dei dieci milioni –</hi> Nel marzo scorso allo storico braccio destro di Berlusconi sono stati <ref target="https://www.ilfattoquotidiano.it/2024/03/21/sequestro-da-108-milioni-a-marcello-dellutri-e-alla-moglie-dopo-la-condanna-per-mafia-non-dichiararono-i-prestiti-di-berlusconi-e-altre-entrate/7486825/">sequestrati 10 milioni e 840mila euro</ref>. Oltre che per concorso nelle stragi del 1993 (inchiesta in cui era coinvolto fino alla sua morte pure Berlusconi), Dell’Utri è stato indagato per la violazione della </p>
    <p><hi rend="#b">normativa antimafia.</hi>Secondo i pm</p>
    <p><hi rend="#b">Luca Tescaroli</hi>e</p>
    <p><hi rend="#b">Luca Turco</hi>l’ex senatore non avrebbe rispettato la norma che impone ai</p>
    <p><hi rend="#b">condannati in via definitiva per fatti di mafia</hi>di comunicare</p>
    <p><hi rend="#b">ogni aumento o diminuzione del patrimonio personale</hi>. Chi omette la comunicazione nei termini previsti commette un</p>
    <p><hi rend="#b">reato punibile</hi>con la</p>
    <p><hi rend="#b">reclusione da due anni a sei anni</hi>, e qui viene l’aspetto dolente per il</p>
    <p><hi rend="#b">cofondatore di Forza Italia</hi>, la confisca dei beni e delle somme incamerate in aumento più la confisca per equivalente della somma pari alle cessioni in</p>
    <p><hi rend="#b">diminuzione del patrimonio</hi>, ove non comunicate. Questa</p>
    <p><hi rend="#b">doppia tagliola</hi>, in entrata e uscita, è stata applicata sia a Dell’Utri che alla moglie</p>
    <p><hi rend="#b">Miranda Ratti</hi>(</p>
    <p><hi rend="#b">mai indagata nei procedimenti del marito</hi>) perché le entrate sono state ritenuti riferibili a Marcello.</p>
    <p><ref target="https://www.ilfattoquotidiano.it/in-edicola/articoli/2023/09/28/dellutri-il-finto-divorzio-per-scampare-alla-confisca/7306291/">A nulla è valso il loro divorzio pronunciato il 10 giugno 2020 dal Tribunale di Milano che i pm ritengono fittizio</ref>. Sul sequestro dei 10,8 milioni gli avvocati di</p>
    <p><hi rend="#b">Dell’Utri</hi>hanno rinunciato all’appello e</p>
    <p><ref target="https://www.ilfattoquotidiano.it/2024/04/12/marcello-dellutri-rinuncia-ricorso-sequestro-10-milioni-euro-provvedimento-definitivo/7511213/">dunque il sequestro è diventato definitivo</ref>.</p>
    <p><hi rend="#b">L’aumento del patrimonio –</hi> Le cifre contestate dai magistrati sono superiori a quelle del sequestro per effetto anche della prescrizione. Secondo una perizia disposta dalla procura, Dell’Utri ha avuto incrementi patrimoniali da <hi rend="#b">42 milioni</hi>, dovuti soprattutto a <hi rend="#b">versamenti ricevuti da Berlusconi</hi> tra il 2012 e il 2021 pari a circa 28 milioni. La prescrizione, però, colpisce le somme raccolte prima del 2017, cioè <hi rend="#b">13,4 milioni</hi>, ecco perchè sono stati sequestrati soltanto <hi rend="#b">10,8 milioni</hi>. La Dda di Firenze, infatti, ha formulato una seconda imputazione, indagando anche la moglie di Dell’Utri. È l’articolo 512 bis, <hi rend="#b">trasferimento fraudolento di valori</hi>, legato a <hi rend="#b">15 bonifici</hi>, per un totale di<hi rend="#b"> 8 milioni di euro</hi> versati da Berlusconi alla stessa <hi rend="#b">Miranda Ratti</hi>. L’accusa contesta l’attribuzione fittizia alla donna per “eludere le disposizioni di legge in materia di misure di prevenzione”.</p>
    <p><hi rend="#b">La difesa: “Soldi donati per affetto e gratitudine” –</hi> Sulle somme di denaro passate da Berlusconi a Dell’Utri si era soffermata anche la Dia, che in un’informativa aveva giudicato quelle elargizioni “sicuramente connesse a un <hi rend="#b">riconoscimento anche morale</hi>, l’assolvimento di un debito non scritto, la riconoscenza, per quanto riguarda l’ultimo periodo, per aver pagato un prezzo connesso alla carcerazione, senza lasciarsi andare a coinvolgimenti di terzi”. Sotto i riflettori la stessa Miranda Ratti, che, intercettata, si mostrava convinta “di essere portatrice, e titolare, di veri e propri <hi rend="#b">diritti economici verso Berlusconi</hi>“, tanto da far capire alla sua interlocutrice “che il debito verso di loro è ancora aperto”. Lettura opposta quella della difesa di Dell’Utri, che tramite gli avvocati <hi rend="#b">Francesco Centonze</hi> e <hi rend="#b">Filippo Dinacci</hi> ha parlato di “bonifici effettuati in maniera del tutto lecita e trasparente dal dottor Berlusconi per ragioni di affetto e gratitudine verso l’amico”, e di “fatti notissimi che sono stati già oggetto dello scrutinio di svariate procure con esiti sempre ampiamente liberatori”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>