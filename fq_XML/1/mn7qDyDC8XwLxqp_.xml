<doc sitename="Il Fatto Quotidiano" title="Europee, Toti: &quot;Weber candidato? Sembra che non vogliamo cambiare. Berlusconi importante, ma ora diventiamo grandi&quot; - Il Fatto Quotidiano" author="F Q" date="2018-10-26" url="https://www.ilfattoquotidiano.it/2018/10/26/europee-toti-weber-candidato-sembra-che-non-vogliamo-cambiare-berlusconi-importante-ma-ora-diventiamo-grandi/4722693/" hostname="ilfattoquotidiano.it" description="Nuovo attacco di Giovanni Toti al proprio partito. Questa volta il governatore ligure critica la scelta di Forza Italia di sostenere il tedesco Manfred Weber come candidato alla presidenza della Commissione per le prossime elezioni europee: “Siamo proprio sicuri – scrive Toti su Facebook – che il capogruppo del Partito popolare, uomo della Merkel, tra …" categories="Politica" tags="Commissione Europea;Forza Italia;Giovanni Toti;Silvio Berlusconi" fingerprint="e9efa6655a4fcf2d">
  <main>
    <head rend="h1">Europee, Toti: “Weber candidato? Sembra che non vogliamo cambiare. Berlusconi importante, ma ora diventiamo grandi”</head>
    <graphic src="https://st.ilfattoquotidiano.it/wp-content/uploads/2018/10/10/toti-675.jpg"/>
    <p>Nuovo attacco di <hi rend="#b">Giovanni Toti</hi> al proprio partito. Questa volta il governatore ligure critica la scelta di Forza Italia di <ref target="https://www.ilfattoquotidiano.it/2018/10/23/commissione-ue-orban-appoggia-la-candidatura-di-weber-budapest-non-riesce-a-fare-svoltare-a-destra-il-ppe/4714370/">sostenere il tedesco Manfred Weber come candidato alla presidenza della Commissione p</ref>er le prossime elezioni europee: “Siamo proprio sicuri – scrive Toti su Facebook – che il capogruppo del</p>
    <p><hi rend="#b">Partito popolare</hi>, uomo della</p>
    <p><hi rend="#b">Merkel</hi>, tra i principali protagonisti di questo governo dell’Europa, rappresenti al meglio quella voglia di</p>
    <p><hi rend="#b">cambiamento</hi>e</p>
    <p><hi rend="#b">rinnovamento</hi>delle istituzioni e della politica di Bruxelles che pure Forza Italia ha predicato per anni?”.</p>
    <p>Se davvero si vuol cambiare, prosegue Toti, sarebbe stato meglio “trovare un <hi rend="#b">uomo nuovo</hi>, non legato da anni ad una politica e una istituzione che tutti riteniamo da ristrutturare. E magari scegliere un uomo o una donna espressione di quei <hi rend="#b">Paesi mediterranei</hi> che troppo spesso sono stati trattati come la Cenerentola dell’Unione, tra cui l’Italia. Così temo che sarà proprio facile per i cosiddetti <hi rend="#b">sovranisti</hi> dire che in realtà noi a Bruxelles non vogliamo cambiare nulla. <hi rend="#b">E il dubbio, in effetti, viene</hi>“.</p>
    <p>E intervenendo alla trasmissione <hi rend="#i">Un giorno da pecora </hi>su Radio1, l’ex consigliere politico di Berlusconi ha analizzato le prospettive future del partito di Berlusconi: “Se io, da appassionato di documentari, ne immagino uno sulla <hi rend="#b">sparizione</hi> di Forza Italia? Rischiamo di vederlo nei mesi prossimi, è in corso di produzione se qualcuno non inverte la sceneggiatura”, ha detto. “Mi auguro che il centrodestra sappia <hi rend="#b">ristrutturarsi</hi> nel suo complesso, non voglio dividere né spaccare nulla, anche perché saremmo alla<hi rend="#b"> scissione dell’atomo</hi>“, ha poi assicurato. Alla domanda su un’eventuale candidatura di Berlusconi alle europee, Toti ha risposto: “Non so se si candiderà, io gli consiglierei di mandare avanti il partito, la cui classe dirigente deve dimostrare di essere diventata grande. Forza Italia ha vissuto come quei figli che hanno un <hi rend="#b">padre importante</hi>, che tutti i giorni gli consente di vivere. Oggi è il momento di uscire di casa, di <hi rend="#b">diventare grandi</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>