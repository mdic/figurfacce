<doc sitename="Il Fatto Quotidiano" title="Dell'Utri parla (senza domande) al Giornale: &quot;Sogno tutte le notti Berlusconi. Le inchieste? Persecuzione, meglio quando stavo in carcere&quot; - Il Fatto Quotidiano" author="F Q" date="2024-05-03" url="https://www.ilfattoquotidiano.it/2024/05/03/dellutri-parla-senza-domande-giornale-sogno-berlusconi-inchieste-persecuzione-meglio-carcere/7534346/" hostname="ilfattoquotidiano.it" description="L'ex senatore e braccio destro di Berlusconi si dice certo che i quasi 11 milioni di euro sequestrati a lui e alla moglie &quot;me li ridaranno. Però dopo che sono morto&quot;" categories="Politica" tags="Concorso Esterno in Associazione Mafiosa;Forza Italia;Il Giornale;Marcello DellUtri;Silvio Berlusconi;Stragi del 93" fingerprint="98a28e24f584c671">
  <main>
    <head rend="h1">Dell’Utri parla (senza domande) al Giornale: “Sogno tutte le notti Berlusconi. Le inchieste? Persecuzione, meglio quando stavo in carcere”</head>
    <graphic src="https://st.ilfattoquotidiano.it/wp-content/uploads/2024/04/17/med-1200x630-31-690x362.jpg"/>
    <p>Sogna <hi rend="#b">Silvio Berlusconi</hi> “quasi tutte le notti” e parlando delle <ref target="https://www.ilfattoquotidiano.it/2023/07/13/stragi-del-1993-perquisizione-della-dia-a-casa-dellutri-le-bombe-servivano-per-indebolire-ciampi-e-favorire-lascesa-di-forza-italia/7227738/">indagini in corso</ref> nei suoi confronti afferma che i magistrati “non hanno elementi”: è “una <hi rend="#b">persecuzione</hi>” basata solo sulla “cattiveria”. <hi rend="#b">Marcello Dell’Utri</hi> parla così in un’intervista a <hi rend="#i">il Giornale</hi>, lo fa praticamente senza domande che possano incalzarlo sui temi controversi e sui fatfi già accertati dalla magistratura. L’ex senatore e braccio destro di Berlusconi si dice certo che i quasi <hi rend="#b">11 milioni di euro sequestrati</hi> a lui e alla moglie “me li ridaranno. Però <hi rend="#b">dopo che sono morto</hi>“. Qualche riferimento alla malattia e alle cure (che lo lasciano “molto debole”) ma non entra nel merito delle accuse dei magistrati (affermando solo che accusarlo “per <hi rend="#b">le stragi</hi>” è “una <hi rend="#b">follia</hi>, è spaventoso”) e cita la “<hi rend="#b">generosità</hi>” di Silvio Berlusconi che aumentava anche lo stipendio al <hi rend="#b">cameriere</hi> beccato a <hi rend="#b">rubare</hi> in casa sua: questo a conferma che l’amico di una vita non era “generoso” solo con lui. Il cofondatore di Forza Italia si dice anche sicuro che la<hi rend="#b"> Corte di Strasburgo</hi> annullerà la sua condanna passata in giudicato per <hi rend="#b">concorso esterno in associazione mafiosa</hi>: “È un <hi rend="#b">reato che non esiste</hi>“, sottolinea.</p>
    <p>Le recenti accuse mosse dalla Procura di Firenze (che hanno portato al sequestro di 10,8 milioni di euro a lui e alla moglie <hi rend="#b">Miranda Ratti</hi>) sono solo “<hi rend="#b">una inutile ingiuria</hi>. Non conoscono né me, né Berlusconi”, sottolinea Marcello Dell’Utri. Il riferimento è ai magistrati fiorentini che hanno <ref target="https://www.ilfattoquotidiano.it/2024/04/30/cosi-berlusconi-compro-da-dellutri-il-silenzio-sulle-stragi-i-pm-di-firenze-chiudono-le-indagini-sul-patrimonio-dellex-senatore/7531062/">chiuso le indagini</ref> relative al <ref target="https://www.ilfattoquotidiano.it/2024/03/21/sequestro-da-108-milioni-a-marcello-dellutri-e-alla-moglie-dopo-la-condanna-per-mafia-non-dichiararono-i-prestiti-di-berlusconi-e-altre-entrate/7486825/">filone dell’inchiesta sul patrimonio dell’ex manager di Forza Italia</ref> parlando apertamente di soldi serviti per <ref target="https://www.ilfattoquotidiano.it/in-edicola/articoli/2024/05/01/dellutri-silenzio-sui-soldi-da-b-per-coprire-il-concorso-in-strage/7532093/">comprare il </ref><hi rend="#b"> silenzio sulle stragi: </hi>“Con l’aggravante di aver commesso i delitti di </p>
    <p><hi rend="#b">trasferimento fraudolento</hi>al fine di</p>
    <p><hi rend="#b">occultare</hi>la più grave condotta di</p>
    <p><hi rend="#b">concorso nelle stragi</hi>ascrivibile a</p>
    <p><hi rend="#b">Silvio Berlusconi</hi>e allo stesso Dell’Utri, per la quale Berlusconi è stato</p>
    <p><hi rend="#b">indagato</hi>unitamente al</p>
    <p><hi rend="#b">medesimo Dell’Utri</hi>, sino al momento del suo decesso avvenuto in epoca successiva all’ultima elargizione contestata, costituendo le erogazioni di quest’ultimo il</p>
    <p>
      <hi rend="#b">percepito da Dell’Utri per assicurare</hi>
    </p>
    <hi rend="#i">quantum</hi>
    <p><hi rend="#b">l’impunità a Silvio Berlusconi</hi>“, scrivono i pm.</p>
    <p>Così ci pensa Dell’Utri oggi a raccontare chi era Berlusconi, quel “generoso” imprenditore che nel 1974 invece di licenziare (come chiedeva la moglie) il cameriere slavo “colto con le mani nel sacco” chiese quanto veniva pagato: “Troppo poco, certo che poi ruba. Aumentiamogli la paga”, racconta citando le parole di Berlusconi. Un aneddoto utile a descrivere la figura del Cavaliere: “Era un generoso, capiva le debolezze degli altri, e nessuno sa quante persone ha aiutato. <hi rend="#b">Lei non ha idea di quante persone ricevevano un mensile da lui</hi>“, sottolinea l’ex senatore.</p>
    <p>Due amici “<hi rend="#b">accomunati nelle false accuse</hi>. Nelle false testimonianze”. Perseguitati da magistrati che “<hi rend="#b">non hanno elementi</hi>” ma che “vogliono dimostrare di avere i muscoli per vincere” e che “<hi rend="#b">neanche la morte di Berlusconi li ha fermati</hi>“. Non rimpiange nulla del passato ed è pronto a riscriverlo aspettando che la Corte di Strasburgo annulli la condanna per concorso esterno: un reato che, incalza, “nessun giurista straniero capisce cosa voglia dire”. Del carcere racconta che “è stato un <hi rend="#b">incubo</hi>” ma, sottolinea, che “rispetto a quello che fanno adesso <hi rend="#b">era quasi meglio quando stavo in galera</hi>“. Così il “perseguitato” dalla giustizia Dell’Utri ricorda l’amico storico: “<hi rend="#b">Lo sogno quasi tutte le notti</hi>. Un po’ lo sogno da vecchio, a volte da giovane. Mi manca moltissimo. Era un grande conforto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>