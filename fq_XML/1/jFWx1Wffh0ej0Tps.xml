<doc sitename="Il Fatto Quotidiano" title="De Benedetti contro tutti: &quot;Elkann ha distrutto Gedi in 4 anni. Mediaset azienda decotta. Meglio Meloni di Conte&quot; - Il Fatto Quotidiano" author="F Q" date="2023-12-13" url="https://www.ilfattoquotidiano.it/2023/12/13/de-benedetti-contro-tutti-elkann-ha-distrutto-gedi-in-4-anni-mediaset-azienda-decotta-meglio-meloni-di-conte/7382401/" hostname="ilfattoquotidiano.it" description="Baruffe tra Carlo De Benedetti e Marina Berlusconi e tanto altro. Il casus belli è un’intervista rilasciata dall’imprenditore al quotidiano Il Foglio. De Benedetti accusa tra l’altro la famiglia Elkann di aver annientato in soli 4 anni i quotidiani del gruppo editoriale Gedi. In particolare Repubblica “che ora si aggira tra i quotidiani italiani con …" categories="Politica" tags="Carlo De Benedetti;GEDI;John Elkann;Marina Berlusconi;Mediaset;Silvio Berlusconi;Stellantis" fingerprint="4af6ca194acdfd3d">
  <main>
    <head rend="h1">De Benedetti contro tutti: “Elkann ha distrutto Gedi in 4 anni. Mediaset azienda decotta. Meglio Meloni di Conte”</head>
    <graphic src="https://st.ilfattoquotidiano.it/wp-content/uploads/2023/12/13/tris_1200-690x362.jpg"/>
    <p>Baruffe tra<hi rend="#b"> Carlo De Benedetti e Marina Berlusconi</hi> e tanto altro. Il casus belli è un’intervista rilasciata dall’imprenditore al quotidiano <hi rend="#i">Il Foglio. </hi> De Benedetti accusa tra l’altro la famiglia Elkann di aver <hi rend="#b">annientato in soli 4 anni</hi> i quotidiani del gruppo editoriale Gedi. In particolare <hi rend="#b"> Repubblica </hi>“che ora si aggira tra i quotidiani italiani con la maestà malinconica delle rovine”. Uno spettacolo “straziante” secondo De Benedetti che del giornale fondato da </p>
    <p><hi rend="#b">Eugenio Scalfari</hi>è stato a lungo il proprietario. Perché gli Elkann hanno comprato?</p>
    <p><ref target="https://www.ilfattoquotidiano.it/2021/01/16/operazione-stellantis-una-festa-per-agnelli-e-azionisti-fca-per-stabilimenti-e-dipendenti-italiani-inizia-una-difficile-partita-in-trasferta/6062937/">Per coprire la fuga verso Francia e il disimpegno di Stellantis nei confronti dell’Italia.</ref>Alla fine venderanno anche</p>
    <p><hi rend="#i">Repubblica e La Stampa</hi>, ragiona l’ingegnere che però si chiede se con questa gestione rimarrà qualcosa da vendere.</p>
    <p>Poi l’affondo su Mediaset e i Berlusconi: “Marina è innamorata di suo padre, ha sempre avuto una sorta di venerazione per lui. Marina sa benissimo che <hi rend="#b">Mediaset è vecchia</hi>, che non reggerà la concorrenza <hi rend="#b">delle grandi piattaforme internazionali</hi> come Netflix. Eppure non vende perché quella è la <hi rend="#b">creatura di suo papà”</hi>. “Il cruccio di Carlo De Benedetti è che <hi rend="#b">Silvio Berlusconi</hi> rappresenta tutto quello che lui avrebbe sempre voluto essere senza mai riuscirci, come imprenditore, come politico e come padre”, risponde piccata una psicoanalitica <hi rend="#b">Marina Berlusconi. </hi>La figlia del fondatore di Mediaset invita quindi lo storico rivale del padre a “parlare con un po’ più di rispetto delle nostre aziende e magari a prendere qualche <hi rend="#b">tardivo appunto su come si gestisce un’impresa”</hi>. Secondo la <hi rend="#b">presidente Fininvest</hi> “Mediaset è una multinazionale leader in vari mercati europei, che produce utili, e dove tante persone, a cominciare da mio fratello Pier Silvio, lavorano con entusiasmo e grande passione”. <hi rend="#b"> “De Benedetti invece che cosa ha costruito?</hi> A me pare che per lo più abbia distrutto, <hi rend="#b">scaricando i suoi tanti fallimenti sulla comunità.</hi> Oppure – afferma – proprio sul nostro gruppo, con l’assurdo risarcimento di quasi 500 milioni, che nel 2013 lo hanno letteralmente salvato”. “È vero, conclude Marina Berlusconi, che <hi rend="#b">Mediaset non è in vendita</hi>, ed è vero che sono innamorata di mio padre. Non potrebbe essere diversamente, per il grande papà e il grande uomo che è stato”.</p>
    <p>Nell’intervista al quotidiano romano fa naturalmente anche valutazioni politiche. <hi rend="#b">Giuseppe Conte</hi> “è un vero <hi rend="#b">democristiano pugliese</hi> che si è impossessato del Movimento cinque stelle: ha fatto fuori tutti quelli che avevano contribuito al successo grillino in maniera sistematica. Ed è riuscito in questo capolavoro <hi rend="#b">senza in realtà impegnarsi mai in nulla.</hi> Non è mai entrato in fabbrica,<hi rend="#b"> come può fare il leader della sinistra?</hi> Strano personaggio, sottovalutato anche da me”<hi rend="#b">, </hi>dice De Benedetti. Eppure tra <hi rend="#b">Matteo Salvini</hi> e il leader M5s “butterei giù Salvini. Perché assomiglia a Conte. Solo che è più fesso”. Meloni “non mi piace per niente”, dice De Benedetti, ma “se fossi costretto a scegliere <hi rend="#b">tra lei e Conte, sceglierei Meloni</hi>“. La presidente del Consiglio ha capito che per governare devi essere atlantista ed europeista, “ma non mi fido”. E poi il Pd, un “partito esangue” con Schlein che è “molto sola”, difficile che ce la faccia. “L’ultimo che aveva un grande talento era Matteo Renzi ma lo ha dissipato”. Infine sui bombardamenti in corso da due mesi a Gaza dopo gli attentati del 7 ottobre De Benedetti, di famiglia ebraica, dice di<hi rend="#b"> stare con Israele.</hi> “Però considero <hi rend="#b">Netanyahu una disgrazia</hi>. Israele temo si stia impantanando in un conflitto che <hi rend="#b">non gli porterà nulla di buono</hi>, e si sta inimicando l’opinione pubblica internazionale. Il terrorismo si combatte con l’antiterrorismo, non con le bombe a tappeto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>