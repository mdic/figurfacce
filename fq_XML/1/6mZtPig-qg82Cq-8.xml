<doc sitename="Il Fatto Quotidiano" title="Bersani: &quot;Salvini? Un giaguarino, Berlusconi era un giaguaro. Renzi? Faceva il Blair quando Blair era di 20 anni prima&quot; - Il Fatto Quotidiano" author="F Q" date="2019-03-26" url="https://www.ilfattoquotidiano.it/2019/03/26/bersani-salvini-un-giaguarino-berlusconi-era-un-giaguaro-renzi-faceva-il-blair-quando-blair-era-di-20-anni-prima/5064260/" hostname="ilfattoquotidiano.it" description="“Chi fermerà Salvini? La realtà. Siamo abituati un po’ al suo protagonismo, agli effetti comunicativi, a qualche vena di bullismo e anche a qualche risultato, ma sproporzionato rispetto alla comunicazione sovrabbondante. Salvini non è tutta fuffa, ma molta sì. Questi giaguari qui sono sempre in campagna elettorale. Ma chi sta in bottega?“. Sono le parole …" categories="La7" tags="Basilicata;Lega;Liberi e uguali;Matteo Renzi;Matteo Salvini;Movimento 5 Stelle;Pier Luigi Bersani;Silvio Berlusconi" fingerprint="f1ed9233d3afc925">
  <main>
    <p>“<hi rend="#b">Chi fermerà Salvini? La realtà.</hi> Siamo abituati un po’ al suo protagonismo, agli effetti comunicativi, a qualche vena di bullismo e anche a qualche risultato, ma sproporzionato rispetto alla comunicazione sovrabbondante. Salvini non è tutta fuffa, ma molta sì. <hi rend="#b">Questi giaguari qui sono sempre in campagna elettorale. Ma chi sta in bottega?</hi>“. Sono le parole del deputato di <hi rend="#b">Liberi e Uguali, Pier Luigi Bersani</hi>, ospite de <ref target="http://www.la7.it/laria-che-tira"> L’Aria che Tira</ref>, su La7.</p>
    <p>L’ex segretario del <hi rend="#b">Pd</hi> commenta l’esito delle <hi rend="#b">elezioni regionali in Basilicata</hi>: “Il risultato è la foto della situazione. Del resto, lo abbiamo visto anche in Sardegna e in Abruzzo. C’è un grande rispolvero della destra, ma è un errore pensare che questo successo sia dovuto al governo M5s-Lega. Questo è un fatto mondiale”.</p>
    <p>E alla conduttrice <hi rend="#b">Myrta Merlino</hi>, che gli chiede se la cavalcata di Salvini somiglia a quella di <hi rend="#b">Renzi</hi>, Bersani risponde: “Assolutamente no. Diciamo che hanno la stessa origine, nel senso che quella di Renzi era nel boom della globalizzazione ma <hi rend="#b">Renzi ha continuato a usare parole antiche durante il cambiamento di quella fase. Faceva cioè il Blair quando Blair era di 20 anni prima.</hi> Salvini si è trovato nel ripiegamento della globalizzazione col suo istinto difensivo, aggressivo e identitario. Ma è un fenomeno mondiae. Si pensi a <hi rend="#b">Trump, Duterte nelle Filippine, Orban</hi>. Certo – chiosa – se trovi un interprete brillante come questo giaguarino qui (<hi rend="#b">giaguarino, eh, Berlusconi era un giaguaro</hi>), allora vanno. E il risultato delle elezioni in Basilicata conferma questo. <hi rend="#b">I 5 Stelle</hi>? Riconosciamo che si sono anche un po’ stabilizzati con quel 20,5% alle regionali in Basilicata. Il problema è un altro e riguarda la loro strategia difensiva. Dove vanno? Questo è il punto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>