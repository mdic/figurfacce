<doc sitename="Il Fatto Quotidiano" title="Morto Alessio Gorla, regista del trionfo di Berlusconi nel 1994 e ideatore del duello con Occhetto. Fu dirigente di Mediaset e Rai - Il Fatto Quotidiano" author="F Q" date="2024-01-17" url="https://www.ilfattoquotidiano.it/2024/01/17/morto-alessio-gorla-regista-del-trionfo-di-berlusconi-nel-1994-e-ideatore-del-duello-con-occhetto-fu-dirigente-di-mediaset-e-rai/7413688/" hostname="ilfattoquotidiano.it" description="Assistente di Silvio Berlusconi, uomo di Forza Italia, regista del trionfo elettorale del 1994 e poi dirigente di Mediaset e poi della Rai, di cui è stato a lungo manager negli anni dei governi guidati dal Cavaliere. E’ morto in Uruguay Alessio Gorla, 85 anni, figura storia degli anni berlusconi quando si parla di comunicazione. …" categories="Politica" tags="Silvio Berlusconi" fingerprint="7d46e348980bcb7d">
  <main>
    <head rend="h1">Morto Alessio Gorla, regista del trionfo di Berlusconi nel 1994 e ideatore del duello con Occhetto. Fu dirigente di Mediaset e Rai</head>
    <graphic src="https://st.ilfattoquotidiano.it/wp-content/uploads/2024/01/17/alessio-gorla-1200-690x362.jpg"/>
    <p>Assistente di <hi rend="#b">Silvio Berlusconi</hi>, uomo di <hi rend="#b">Forza</hi><hi rend="#b">Italia</hi>, regista del trionfo elettorale del 1994 e poi dirigente di <hi rend="#b">Mediaset</hi> e poi della <hi rend="#b">Rai</hi>, di cui è stato a lungo manager negli anni dei governi guidati dal Cavaliere. E’ morto in <hi rend="#b">Uruguay Alessio</hi><hi rend="#b">Gorla</hi>, 85 anni, figura storia degli anni berlusconi quando si parla di comunicazione. Gorla si è spento in ospedale a <hi rend="#b">Punta del</hi><hi rend="#b">Este</hi>: si trovava nel Paese sudamericano per una vacanza con la moglie <hi rend="#b">Daniela</hi>. Cordoglio di tutta Forza Italia, a partire dai capigruppo <hi rend="#b">Paolo Barelli</hi> e <hi rend="#b">Maurizio</hi><hi rend="#b">Gasparri</hi>. “È stato uno dei <hi rend="#b">padri della telecomunicazione italiana</hi> – twitta il ministro della Difesa <hi rend="#b">Guido Crosetto</hi> – Per me era Alessio, un amico, un uomo di cui ho sempre amata la schiettezza e l’umanità”.</p>
    <p>Gorla aveva lavorato per gli<hi rend="#b"> Autogrill Pavesi</hi>, poi la sua vita professionale era cambiata dopo l’incontro con <hi rend="#b">Berlusconi</hi> nel <hi rend="#b">1982</hi>, di cui era diventato assistente per coordinare le attività televisive. Nel 1993 era stato il responsabile della comunicazione di <hi rend="#b">Forza Italia</hi>, dunque uno dei <hi rend="#b">registi della campagna elettorale</hi> che aveva portato Berlusconi a <hi rend="#b">Palazzo Chigi</hi> nel 1994. “Fu lui a realizzare lo storico incontro televisivo tra Berlusconi e <hi rend="#b">Achille</hi><hi rend="#b">Occhetto</hi>” racconta <hi rend="#b">Pier Domenico Garrone</hi>, consigliere di Crosetto, fondatore del blog <hi rend="#i">Il Comunicatore Italiano</hi> e docente di Comunicazione di Milano. “Fu lui – continua Garrone – a inquadrare la comunicazione professionale ai <hi rend="#b">candidati regionali</hi> alla presidenza, tra cui <hi rend="#b">Enzo Ghigo</hi> per il primo mandato in Piemonte”.</p>
    <p>La carriera di Gorla era proseguita con la responsabilità di Mediaset per l’<hi rend="#b">America Latina</hi>. Nel 2002 era diventato poi dirigente di <hi rend="#b">Rai Fiction</hi> e successivamente aveva ricoperto incarichi come <hi rend="#b">consigliere di amministrazione</hi> di <hi rend="#b">Rai Cinema</hi>, <hi rend="#b">Rainet</hi>, <hi rend="#b">Raiclick</hi>, <hi rend="#b">Rai</hi><hi rend="#b">International</hi>, fino a diventare consigliere d’amministrazione della Rai nel 2009.</p>
    <p>“La Rai – commentano la presidente <hi rend="#b">Marinella Soldi</hi> e l’ad <hi rend="#b">Roberto</hi><hi rend="#b">Sergio</hi> – si unisce al cordoglio dei familiari per la scomparsa di Alessio Gorla e ne ricorda la passione e l’impegno professionale profusi per il servizio pubblico, prima come dirigente, poi come autorevole componente del Cda”.</p>
    <p>***</p>
    <p><hi rend="#b">Nella foto in alto</hi> | Gorla in un’immagine del 2012</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>