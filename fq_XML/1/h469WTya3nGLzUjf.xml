<doc sitename="Il Fatto Quotidiano" title="Lega nel Ppe? Tusk: &quot;Ho tanta immaginazione ma ci sono dei limiti&quot;. Zanni: &quot;Mai con chi ha fatto scelte politiche folli e scellerate&quot; - Il Fatto Quotidiano" author="F Q" date="2019-11-21" url="https://www.ilfattoquotidiano.it/2019/11/21/lega-nel-ppe-tusk-ho-tanta-immaginazione-ma-ci-sono-dei-limiti-zanni-mai-con-chi-ha-fatto-scelte-politiche-folli-e-scellerate/5573979/" hostname="ilfattoquotidiano.it" description="La Lega nel Partito popolare europeo? “Ho tanta immaginazione però ci sono dei limiti”: è la risposta ironica del presidente Donald Tusk, ex presidente del Consiglio europeo. Una ipotesi che peraltro il suo predecessore, Joseph Daul, sgombera dalla discussione così: “Posso dire che finora non abbiamo ricevuto alcuna richiesta della Lega di diventare membro del …" categories="Zonaeuro" tags="Parlamento Europeo;Partito Popolare;Silvio Berlusconi" fingerprint="ff866579aa2d48bd">
  <main>
    <head rend="h1">Lega nel Ppe? Tusk: “Ho tanta immaginazione ma ci sono dei limiti”. Zanni: “Mai con chi ha fatto scelte politiche folli e scellerate”</head>
    <graphic src="https://st.ilfattoquotidiano.it/wp-content/uploads/2019/11/21/Tusk-1200-690x362.jpg"/>
    <p>La <hi rend="#b">Lega</hi> nel<hi rend="#b"> Partito popolare europeo</hi>? “Ho tanta immaginazione però ci sono dei limiti”: è la risposta ironica del presidente <hi rend="#b">Donald</hi><hi rend="#b">Tusk</hi>, ex presidente del <hi rend="#b">Consiglio</hi><hi rend="#b">europeo</hi>. Una ipotesi che peraltro il suo predecessore, <hi rend="#b">Joseph</hi><hi rend="#b">Daul</hi>, sgombera dalla discussione così: “Posso dire che finora non abbiamo ricevuto alcuna richiesta della Lega di diventare membro del gruppo”. Ciononostante<hi rend="#b"> Marco Zanni</hi>, eurodeputato della <hi rend="#b">Lega</hi> e capogruppo di<hi rend="#b"> Identità e democrazia</hi> all’Europarlamento, vuole mettere a verbale che “non staremo mai con quelle forze che, con scelte politiche <hi rend="#b">folli e scellerate</hi>, si sono rese responsabili della <hi rend="#b">disintegrazione</hi> dell’Europa, rendendo le <hi rend="#b">nazioni Ue</hi><hi rend="#b">più</hi><hi rend="#b">povere</hi>, meno sicure e meno protette”. “Noi lavoriamo e lavoreremo per superare gli schemi che appartengono al passato e per avere un’Europa più attenta alle esigenze dei territori” conclude Zanni.</p>
    <p>A Zagabria, al congresso del Ppe, <hi rend="#b">Antonio Tajani</hi> è stato eletto vice di Tusk, unico italiano tra 10. “Sulla Lega – dice – mi auguro che in Europa faccia dei passi in avanti e magari, perché no, possa aderire al gruppo dei Conservatori. Noi siamo nel Ppe e loro decideranno il da farsi”. All’appuntamento era presente anche il leader di Forza Italia <hi rend="#b">Silvio Berlusconi</hi>: “Non c’è un discorso di dialogo” fra la Lega ed il Ppe, “non è all’ordine del giorno, semplicemente Salvini, anche nell’ultimo incontro, ha ribadito di essere disponibile a giudicare i proponimenti, i vari progetti del Partito popolare europeo al Parlamento europeo e sulla base del singolo progetto dare la sua adesione o meno”. L’ex presidente del Consiglio assicura comunque di voler fare da “tramite fra ciò che avrà deciso il Partito popolare europeo e le decisioni che assumerà la Lega”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>