<doc sitename="Il Fatto Quotidiano" title="Pd, Renzi: &quot;Referendum? Dopo sconfitta le più belle telefonate ricevute sono state di Salvini e Landini&quot; - Il Fatto Quotidiano" author="Gisella Ruccia" date="2017-04-27" url="http://www.ilfattoquotidiano.it/2017/04/27/pd-renzi-referendum-dopo-sconfitta-le-piu-belle-telefonate-ricevute-sono-state-di-salvini-e-landini/3547733/" hostname="ilfattoquotidiano.it" description="“Di solito, per il calcio, si parla di ‘ex di turno’. Io invece sono l’ex di tutto. Cercavo di eliminare le poltrone del Senato, del Cnel, dei Consigli Regionali e l’unica poltrona che è saltata è la mia. Ma se ora mi votano alle primarie del Pd, ripartiamo”. Esordisce così l’ex presidente del Consiglio, Matteo …" categories="Politica" tags="Beppe Grillo;Consip;Forza Italia;Massimo D’Alema;Matteo Renzi;Movimento 5 Stelle;PD;Primarie PD;Referendum Costituzionale 2016;Silvio Berlusconi" fingerprint="afb73f5ac8ff3165">
  <main>
    <p>“Di solito, per il calcio, si parla di ‘ex di turno’. Io invece <hi rend="#b">sono l’ex di tutto</hi>. Cercavo di eliminare le poltrone del Senato, del Cnel, dei Consigli Regionali e <hi rend="#b">l’unica poltrona che è saltata è la mia</hi>. Ma se ora mi votano alle p<hi rend="#b">rimarie del Pd</hi>, ripartiamo”. Esordisce così l’ex presidente del Consiglio, <hi rend="#b">Matteo Renzi</hi>, in una lunga intervista a <hi rend="#b">Rtl 102.5</hi>. Diverse le stoccate da lui riservate al<hi rend="#b"> M5S e agli scissionisti</hi>: “Dopo quello che è accaduto nel Pd in questi mesi, tra fuoriuscite, polemiche e tensioni, è naturale che la partecipazione alle primarie potrebbe essere più bassa. Ma mettiamo che ci saranno, pessimisticamente, un milione di votanti: sarebbero sempre 999.999 persone in più di quelle che decidono in<hi rend="#b"> Forza Italia</hi> e nel <hi rend="#b">M5S</hi>. In FI decide uno, <hi rend="#b">nel M5S fanno finta di avere la democrazia diretta</hi>, ma in realtà è una democrazia eterodiretta”- continua – “tanto è vero che, quando si candida qualcuno e non passa, rifanno le Comunarie. <hi rend="#b">Se Grillo dice contro i vaccini e le mammografie, lo decide lui,</hi> non una comunità di 5 Stelle. <hi rend="#b">Uno vale uno un corno</hi>. Noi invece siamo una grande esperienza democratica”. E aggiunge: “Per cambiare l’Europa ci vogliono i partiti e il Pd serve proprio per cambiare l’Ue e l’Italia. Certo, quando vedi che persone come Macron fanno certi risultati… io sconsigliai a Emmanuel di lasciare i socialisti, invece ha funzionato ma con il 23 per cento. <hi rend="#b">Non sono mai stato tentato di fare un mio partito, resto nel Pd. Chi sputa nel piatto in cui mangia si deve vergognare</hi>. Mi vien da ridere perché io col <hi rend="#b">40%</hi> sono andato a casa, e in Francia col 23% vanno al ballottaggio. Il sistema francese funziona e il nostro progetto era quello: semplificazione. Ma forse non sono stato bravo a spiegarmi, <hi rend="#b">abbiamo perso il referendum e la palude ha trionfato. Ora quelli del No facciano una proposta</hi>, la sindrome del “vai avanti tu che mi scappa da ridere” deve finire”. Inevitabile la menzione del caso <hi rend="#b">Consip</hi>: “Se fosse vero che sono state costruite prove false contro mio padre, sarebbe di una gravità inaudita e saremmo alla pazzia. <hi rend="#b">Se qualcuno ha falsificato le prove, deve pagare.</hi> Il rapporto personale con mio padre sono fatti miei. L’ho tirato fuori una sola volta, quando Grillo ha fatto una battuta molto spiacevole umanamente.<hi rend="#b"> E al signor Grillo ho detto che, prima di entrare nei rapporti umani tra padre e figlio, si deve sciacquare la bocca</hi>“. Battuta al vetriolo anche per D’Alema: “<hi rend="#b">Per quanto riguarda la parte giurassica, ahimè, D’alema se n’è andato dal Pd</hi>. Berlusconi? La sua operazione con l’agnellino è stata un’operazione di marketing straordinaria e geniale. Io non mi sento un agnellino della politica e francamente l’idea di essere in braccio a Berlusconi mi darebbe un po’ di preoccupazione. <hi rend="#b">Il mio rapporto con Berlusconi è inesistente da mesi</hi>, dopo che venne meno all’impegno di sostenere le nostre riforme. L’ultima volta l’ho chiamato io, quando si sentì male. Credo molto nei rapporti personali. <hi rend="#b">Dopo il referendum, alcune delle telefonate più belle che ho ricevuto sono state di miei avversari politici, come Maurizio Landini e Matteo Salvini.</hi> Quando sui social vedi commenti che augurano malattie, hai davanti un monnezzaio vergognoso”</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>