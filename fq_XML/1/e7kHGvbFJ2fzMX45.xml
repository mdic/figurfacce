<doc sitename="Il Fatto Quotidiano" title="&quot;Silvio Berlusconi sgrida i figli Barbara e Luigi: troppe leggerezze questa estate tra Capri e la Sardegna ed è arrivato il Covid&quot; - Il Fatto Quotidiano" author="F Q" date="2020-09-03" url="https://www.ilfattoquotidiano.it/2020/09/03/silvio-berlusconi-sgrida-i-figli-barbara-e-luigi-troppe-leggerezze-questa-estate-tra-capri-e-la-sardegna-ed-e-arrivato-il-covid/5918706/" hostname="ilfattoquotidiano.it" description="Troppi contatti con l’esterno senza le dovute precauzioni. Troppe leggerezze che hanno fatto entrare il Covid nelle stanze di Villa Certosa, trasformandola in un focolaio. Per questo Silvio Berlusconi avrebbe rimproverato in un primo momento i figli che, prima di lui, sono risultati positivi al virus A rivelarlo è Repubblica che cita fonti interne a …" categories="Attualità" tags="Silvio Berlusconi" fingerprint="2b902e68c127cc05">
  <main>
    <p><hi rend="#b">Troppi contatti con l’esterno</hi> senza le dovute precauzioni. <hi rend="#b">Troppe leggerezze</hi> che hanno fatto entrare il Covid nelle stanze di Villa Certosa, trasformandola in un focolaio. Per questo<hi rend="#b"> Silvio Berlusconi avrebbe rimproverato</hi> in un primo momento<hi rend="#b"> i figli</hi> che, prima di lui, sono risultati positivi al virus A rivelarlo è <hi rend="#i">Repubblica</hi> che cita fonti interne a Forza Italia, secondo cui nel mirino dell’ex premier sarebbero finiti alcuni comportamenti dei figli – in particolare Barbara e Luigi – che avrebbero esposto loro stessi e tutta la famiglia al rischio di contrarre il coronavirus, come poi è effettivamente avvenuto.</p>
    <p>Ma c’è chi dice che i due rampolli il Covid non l’avrebbero preso in Sardegna, bensì <hi rend="#b">a Capri</hi>. Sempre <hi rend="#i">Repubblica</hi> riferisce infatti di come, già giorni prima che arrivasse la notizia ufficiale della loro positività, sull’isola girasse voce tra i fornitori di servizi per le barche che i due fossero infetti. “Da uno yacht all’altro si passavano la voce”, hanno raccontato al quotidiano. “A<hi rend="#b">bbiamo cominciato a sentire e a domandare a nostra volta: ma avete avuto contatti con i Berlusconi?</hi> Perché pare siano positivi Barbara e Luigi, erano qui fino a qualche giorno fa, fate sapere in giro”. Oltre che sugli yacht, i Berlusconi jr sono stati avvistati anche alla Taverna Anema e Core, il cuore della Capri notturna e (un tempo) più festaiola, punto di ritrovo dei vip sull’isola.</p>
    <p>Inizialmente però, tutti avevano puntato il dito contro l’amico <hi rend="#b">Flavio Briatore</hi>, risultato positivo al Covid il 25 agosto scorso: pochi giorni prima di Ferragosto infatti, l’imprenditore aveva pubblicato sui social un video abbracciato proprio a Berlusconi, girato durante una visita a casa sua. I due si mostravano sorridenti e senza mascherina (né tantomeno distanziamento), rilanciando la loro amicizia. Ma non può essere stato lui a contagiare l’ex Cavaliere visto il lasso di tempo intercorso tra il loro incontro e la scoperta dell’infezione, oltretutto considerando che nel frattempo alcuni membri della famiglia Berlusconi erano già risultati positivi al coronavirus. Secondo quanto hanno ricostruito <hi rend="#i">Corriere</hi> e <hi rend="#i">Repubblica</hi>, la prima a manifestare i sintomi è la trentaseienne <hi rend="#b">Barbara</hi>, che ha fatto il tampone già a ridosso di Ferragosto, risultando subito positiva. Poi è la volta dell’ultimogenito, il trentaduenne <hi rend="#b">Luigi.</hi></p>
    <p>E pensare che <hi rend="#b">per “dribblare” il contagio</hi> l’ex Cavaliere si era trasferito nei mesi del lockdown nella sua villa in Provenza, lontano dalla sua Lombardia che all’epoca era l’epicentro del virus in Italia, come gli aveva suggerito la primogenita Marina. A nulla sono valse però questa volta le misure di sicurezza messe in atto dalla figlia per tutelare il padre quasi 84enne durante il suo soggiorno in Costa Smeralda, nella Sardegna che fino a poche settimane fa vantava zero casi.</p>
  </main>
  <comments/>
</doc>