<doc sitename="Il Fatto Quotidiano" title="Quirinale, il sogno di Sansonetti: &quot;Berlusconi al Colle come risarcimento. Serve un capo dello Stato non influenzabile dalle toghe&quot; - Il Fatto Quotidiano" author="F Q" date="2021-11-07" url="https://www.ilfattoquotidiano.it/2021/11/07/quirinale-il-sogno-di-sansonetti-berlusconi-al-colle-come-risarcimento-serve-un-capo-dello-stato-non-influenzabile-dalle-toghe/6383572/" hostname="ilfattoquotidiano.it" description="BERLUSCONI AL COLLE Il sogno di Sansonetti: &quot;Perseguitato dai giudici, eleggerlo come risarcimento&quot;" categories="Politica" tags="Augusto Minzolini;Csm;Il Giornale;Il Riformista;Piero Sansonetti;Presidente della Repubblica;Quirinale;Silvio Berlusconi" fingerprint="a3c8ca79704f4abd">
  <main>
    <head rend="h1">Quirinale, il sogno di Sansonetti: “Berlusconi al Colle come risarcimento. Serve un capo dello Stato non influenzabile dalle toghe”</head>
    <graphic src="https://st.ilfattoquotidiano.it/wp-content/uploads/2021/11/07/sansonetti-690x362.jpg"/>
    <p>Non bastava immaginarla come un <hi rend="#b">albergo a ore</hi> per tenere il posto a Draghi, o peggio come una “<hi rend="#b">stanza dei bottoni</hi>” da cui governare di fatto il Paese. Ora la presidenza della Repubblica si vuol far diventare “<hi rend="#b">una forma di risarcimento</hi>” per <hi rend="#b">Silvio Berlusconi</hi>, “un perseguitato a vita” dalla <hi rend="#b">magistratura</hi> che vuole interferire “nella vita democratica del Paese”. Parole di<hi rend="#b"> Piero Sansonetti</hi>, il direttore del <hi rend="#i">Riformista </hi>intervistato dal <hi rend="#i">Giornale </hi>di Augusto Minzolini sulle ultime vicende della <hi rend="#b">cronaca giudiziaria</hi>: a partire dalla sorprendente <ref target="https://www.ilfattoquotidiano.it/2021/11/03/ruby-ter-i-giudici-non-sono-utilizzabili-le-testimonianze-di-19-imputate-che-avevano-deposto-nei-processi-precedenti/6378061/">decisione del Tribunale di Milano di giudicare inutilizzabili le dichiarazioni rese nei dibattimenti Ruby uno e Ruby bis da 18 ragazze ora imputate per falsa testimonianza nel Ruby ter</ref>. “Sarà pure un fatto tecnico”, concede Sansonetti, “ma la</p>
    <p><hi rend="#b">ricadute politiche</hi>mi paiono clamorose”. Di più: “Arrivo a dire che c’è un</p>
    <p><hi rend="#b">pezzo di storia italiana</hi>che forse dev’essere riscritto”, perché Berlusconi – è la singolare tesi – “è stato processato non una ma due volte</p>
    <p><hi rend="#b">per gli stessi fatti</hi>“.</p>
    <p>Insomma, “<hi rend="#b">qualcosa non funziona</hi> e anzi <hi rend="#b">inquieta</hi>“, e questo, per il giornalista, vale anche nel caso Open, in cui “la procura di Firenze sta cercando di stabilire i <hi rend="#b">confini della politica</hi> e vuole delimitare il perimetro dei partiti. Non possono essere i pubblici ministeri a stabilire se un’associazione <hi rend="#b">sia un partito o no”</hi>, con buona pace delle norme sul <hi rend="#b">finanziamento illecito</hi>. “Attenzione”, ammonisce Sansonetti, “questa persecuzione non riguarda solo i leader politici, ma la <hi rend="#b">gente comune</hi> che però non ha i mezzi e le risorse per difendersi come ha fatto il Cavaliere”. Quale soluzione, dunque? “Ci vuole un presidente del Csm, quindi un presidente della Repubblica, che non si lasci condizionare dalle toghe. <hi rend="#b">Questo disastro deve finire</hi>“. La soluzione è a portata di mano: “I grandi elettori mandino Berlusconi al Colle. Una forma di risarcimento per lui e <hi rend="#b">per quello che ha patito il Paese</hi>“. E un incubo per tutti gli altri.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>