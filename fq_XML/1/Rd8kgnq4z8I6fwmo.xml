<doc sitename="Il Fatto Quotidiano" title="&quot;Berlusconi parla come Renzi&quot;, &quot;Salvini come il M5s&quot;: Lega e Fi &quot;non si capiscono più&quot;. I sondaggi: berlusconiani decisivi per l'alleanza - Il Fatto Quotidiano" author="F Q" date="2020-06-06" url="https://www.ilfattoquotidiano.it/2020/06/06/lega-e-fi-non-si-capiscono-piu-berlusconi-parla-come-renzi-salvini-come-il-m5s-i-sondaggi-berlusconiani-decisivi-per-lalleanza/5826520/" hostname="ilfattoquotidiano.it" description="Le differenze sottotraccia si sono fatte notare già dall’inizio della pandemia: il fronte sovranista che arrivò perfino a chiedere “elezioni anticipate” nel pieno dell’emergenza, quello “moderato” pronto a collaborare. L’idillio in piazza del Popolo, assembramenti e mascherine tricolore, è durato solo il tempo di qualche giorno. “Berlusconi non lo capisco: a volte parla come Renzi, …" categories="Politica" tags="Giorgia Meloni;Mara Carfagna;Matteo Salvini;Silvio Berlusconi" fingerprint="9de4fa7ee12c01b9">
  <main>
    <head rend="h1">“Berlusconi parla come Renzi”, “Salvini come il M5s”: Lega e Fi “non si capiscono più”. I sondaggi: berlusconiani decisivi per l’alleanza</head>
    <graphic src="https://st.ilfattoquotidiano.it/wp-content/uploads/2020/06/06/tajani-meloni-salvini-1200-690x362.jpg"/>
    <p>Le differenze sottotraccia si sono fatte notare già dall’inizio della pandemia: il <hi rend="#b">fronte sovranist</hi>a che arrivò perfino a chiedere “<hi rend="#b">elezioni</hi><hi rend="#b">anticipate</hi>” nel pieno dell’emergenza, quello “moderato” pronto a collaborare. L’idillio in <hi rend="#b">piazza del Popolo</hi>, assembramenti e mascherine tricolore, è durato solo il tempo di qualche giorno. <hi rend="#b">“Berlusconi</hi> non lo capisco: a volte parla come <hi rend="#b">Renzi</hi>, come <hi rend="#b">Prodi</hi>” dice <hi rend="#b">Matteo Salvini</hi>. “Neanche noi capiamo lui a volte – risponde d’ufficio <hi rend="#b">Mara Carfagna</hi> alla <hi rend="#i">Stampa</hi> – Spesso parla come i <hi rend="#b">5 Stelle</hi>“. Proprio ora che l’emergenza è finita le due destre sembrano salutarsi un po’ da lontano. Alleati sì, ma con una punta di diffidenza. In mezzo, a fare il grosso del lavoro, è la solita parolina che inquieta anche le notti della maggioranza e di Palazzo Chigi: <hi rend="#b">Mes</hi>, il fondo salva-Stati che pure senza condizioni (assicurano i sostenitori, da pezzi del <hi rend="#b">Pd</hi> a <hi rend="#b">Renzi</hi> fino ai forzisti) rischia di essere sinonimo di trappola (avvertono i detrattori, dalla <hi rend="#b">Lega</hi> a pezzi di <hi rend="#b">M5s</hi> fino ai sovranisti di sinistra). La posizione sul punto di <hi rend="#b">Matteo</hi><hi rend="#b">Salvini</hi> è arcinota. Quella di Forza Italia è questa: “Se il Mes è quello di cui parliamo oggi è qualcosa di molto diverso da quello che conoscevamo fino a ieri – dice Carfagna – È una linea di credito a tassi praticamente pari a zero, che permetterebbe di finanziare interventi per la sanità, di costruire ospedali, di costruire reparti nelle Rsa o nelle carceri, di migliorare trattamento economico per medici e infermieri. Tutto a un costo inferiore a quello di mercato. Questo Mes non è quello della <hi rend="#b">Grecia</hi>, della <hi rend="#b">Troika</hi>. Se le cose restano così perché non usarlo?”.</p>
    <p>E poi c’è l’approccio alla <hi rend="#b">collaborazione</hi> tra <hi rend="#b">maggioranza</hi> e <hi rend="#b">opposizione</hi> in un periodo così complicato, come raccomandato in svariate occasioni dal<hi rend="#b"> presidente della Repubblica</hi>. Da una parte Salvini sembra netto, almeno a parole: “Ho letto di disponibilità ad altri governi, per la Lega prima questo esecutivo va a casa e prima si va a votare, meglio è”. <hi rend="#b">Berlusconi</hi> ieri, sempre alla <hi rend="#i">Stampa</hi>, si è detto pronto a un patto: lo è sempre, quando crede di guadagnarci, come racconta la sua storia politica. “Il dialogo proposto da Conte? Sono <hi rend="#b">disponibile</hi> – ha risposto – Con tre precisazioni. Primo, collaborazione istituzionale non significa convergenza politica. Secondo, l’ascolto non è una concessione che il presidente del Consiglio ci fa; semmai è nell’interesse del Paese e dello stesso governo avvalersi di chi, come noi, ha esperienza e competenza, non solo politica. Terzo, ascoltare l’opposizione deve tradursi nel concordare concretamente le scelte da fare”. Questo non significa entrare in accordi strani di governo, precisa oggi la Carfagna.</p>
    <p>Ma perché questa accelerazione? C’entrano probabilmente anche i numeri che <hi rend="#b">Forza Italia</hi>, dopo le depressioni dell’ultimo anno, vede stabilizzarsi. I <hi rend="#b">berlusconiani</hi> in tutti i sondaggi non mollano la forbice <hi rend="#b">tra il 6 e l’8 per cento</hi> e se da una parte hanno perso da tempo il volante della coalizione (ora a trazione sovranista) possono fare però quello che dall’altra parte fa<hi rend="#b"> Matteo Renzi</hi>: senza di noi, è il punto, non andate da nessuna parte. Quel gruzzolo di voti di chi nel centrodestra non si è ancora rassegnato a trasferirsi in forze politiche con altre tradizioni e altri linguaggi (<hi rend="#b">nazionalisti</hi> e <hi rend="#b">euroscettici</hi>) vale parecchio anche in termini di seggi.</p>
    <p>Perché se <hi rend="#b">Salvini</hi> nega al momento che la Lega sia disponibile a un governo di unità nazionale o simili e invoca (come sempre) le “<hi rend="#b">elezioni subito</hi>” c’è da tenere in conto dell’elaborazione del <hi rend="#i">Corriere della Sera</hi> in base alle intenzioni di voto raccolte da <hi rend="#b">Ipsos </hi>e dando per scontato che sarà terminata la riforma elettorale in senso proporzionale puro con lo sbarramento al 5 per cento. La pandemia ha cambiato di parecchio lo scenario, dunque: se a febbraio il duo sovranista Lega-Fdi poteva contare su <hi rend="#b">205 seggi</hi> – cioè la maggioranza assoluta della nuova Camera -, ora quella cifra si è abbassata a <hi rend="#b">186</hi> e diventa fondamentale l’apporto dei <hi rend="#b">33 deputati</hi> di <hi rend="#b">Forza</hi><hi rend="#b">Italia</hi>. In questi 4 mesi a pagare il prezzo più alto è stata la <hi rend="#b">Lega</hi> che ha perso <hi rend="#b">37 deputati</hi> virtuali (da 149 a 112), mentre <hi rend="#b">Fratelli d’Italia</hi> – in proporzione al proprio incremento in termini percentuali – è cresciuta da 56 a 74 (+18). Gli azzurri invece in queste 16 settimane hanno guadagnato 4 seggi.</p>
    <p>Per la cronaca, secondo questa elaborazione, è leggermente cresciuta l’area di governo, anche se non a sufficienza per impensierire il centrodestra. Il <hi rend="#b">Pd</hi> è cresciuto di 4 deputati (da 96 a 100), mentre il <hi rend="#b">M5s</hi> registra un incremento più significativo (da 65 a 76). Tutti insieme i partiti che riuscirebbero a entrare in Parlamento (Pd, M5s, Iv e Svp) non supererebbero i <hi rend="#b">181 deputati</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>