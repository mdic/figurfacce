<doc sitename="Il Fatto Quotidiano" title="Marina Berlusconi: &quot;A me attribuite accuse e giudizi mai pronunciati. Malattia di mio padre non diventi caccia al colpevole&quot; - Il Fatto Quotidiano" author="F Q" date="2020-09-05" url="https://www.ilfattoquotidiano.it/2020/09/05/marina-berlusconi-a-me-attribuite-accuse-e-giudizi-mai-pronunciati-malattia-di-mio-padre-non-diventi-caccia-al-colpevole/5921267/" hostname="ilfattoquotidiano.it" description="“Credo che la malattia di mio padre, come quella di qualunque altro essere umano, meriterebbe ben maggiore rispetto, discrezione e attenzione alla verità di quanto non legga e non ascolti in questi giorni. Giorni segnati dalla ossessiva ricerca di conflitti che non esistono e da una caccia al ‘colpevole’ che lascia davvero sconcertati“. Così Marina …" categories="Attualità" tags="Marina Berlusconi;Silvio Berlusconi" fingerprint="f87e072a25a71d15">
  <main>
    <p>“Credo che la malattia di mio padre, come quella di qualunque altro essere umano, meriterebbe <hi rend="#b">ben maggiore rispetto</hi>, discrezione e attenzione alla verità di quanto non legga e non ascolti in questi giorni. Giorni segnati dalla ossessiva ricerca di conflitti che non esistono e da <hi rend="#b">una caccia al ‘colpevole’ che lascia davvero sconcertati</hi>“. Così <hi rend="#b">Marina Berlusconi</hi> ha replicato alle indiscrezioni pubblicate nelle ultime ore dai giornali sul ricovero del padre, Silvio Berlusconi, risultato positivo al Covid, e sulle sue vacanze con la famiglia.</p>
    <p>In questi giorni, infatti, <hi rend="#b">è scoppiata la polemica sull’untore</hi> di Silvio: c’è chi dice che si sia contagiato in Sardegna dopo aver avuto contatti con <hi rend="#b">i figli Barbara e Luigi</hi>, e chi scommette che avrebbe contratto il virus dopo la vacanza a Villa Certosa (e il Ferragosto trascorso con i figli avuti da Veronica Lario, i rispettivi compagni e amici) e getta <hi rend="#b">sospetti sul presunto focolaio di Arcore</hi> e dell’ultimo soggiorno in Provenza, proprio nella residenza di Marina.</p>
    <p>“Per quanto mi riguarda – continua la dichiarazione di Marina Berlusconi, presidente di Fininvest – , mi vedo attribuiti non solo pensieri che non ho mai avuto e accuse che non mi sono mai sognata di formulare, ma addirittura<hi rend="#b"> parole e giudizi che non avrei mai avuto motivo di pronunciare</hi>. Sarò un’ingenua, ma non riesco a rassegnarmi nel vedere così calpestati i sentimenti di familiari, amici veri, collaboratori leali. Oltre, naturalmente, all’impegno dei medici che stanno seguendo come sempre mio padre con grande professionalità e umanità e che ci tengo ancora una volta a ringraziare”.</p>
  </main>
  <comments/>
</doc>