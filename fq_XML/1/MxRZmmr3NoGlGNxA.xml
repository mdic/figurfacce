<doc sitename="Il Fatto Quotidiano" title="Decreto dignità, Berlusconi: 'Contro le aziende, il peggio della sinistra dirigista'. Di Maio: 'No, contro le lobby care a sue tv' - Il Fatto Quotidiano" author="F Q" date="2018-07-08" url="https://www.ilfattoquotidiano.it/2018/07/08/dl-dignita-berlusconi-e-contro-le-aziende-il-peggio-della-sinistra-dirigista-di-maio-no-contro-le-lobby-care-a-sue-tv/4478946/" hostname="ilfattoquotidiano.it" description="Silvio Berlusconi contro il decreto Dignità perché “danneggia gli imprenditori” ed è “simbolo dell’ideologia della sinistra dirigista”. L’ex Cavaliere e leader di Forza Italia, in una lettera al Corriere della Sera, ha attaccato e demolito il primo provvedimento dell’esecutivo che porta la firma di Luigi Di Maio: “Sono molto preoccupato”, si legge. “Il governo Conte-Di Maio-Salvini …" categories="Politica" tags="Decreto dignità;Forza Italia;Luigi di Maio;Silvio Berlusconi" fingerprint="e5e48621ec0a430d">
  <main>
    <head rend="h1">Decreto dignità, Berlusconi: ‘Contro le aziende, il peggio della sinistra dirigista’. Di Maio: ‘No, contro le lobby care a sue tv’</head>
    <graphic src="https://st.ilfattoquotidiano.it/wp-content/uploads/2018/07/08/di-maio-1300-675x275.jpg"/>
    <p><hi rend="#b">Silvio Berlusconi</hi> contro il decreto Dignità perché “danneggia gli imprenditori” ed è “simbolo dell’ideologia della sinistra dirigista”. L’ex Cavaliere e leader di Forza Italia, in una lettera al <hi rend="#i">Corriere della Sera</hi>, ha attaccato e demolito il primo provvedimento dell’esecutivo che porta la firma di <hi rend="#b">Luigi Di Maio</hi>: “Sono molto preoccupato”, si legge. “Il governo Conte-Di Maio-Salvini ha mostrato il suo vero volto”. Gli ha replicato il vicepremier M5s su Twitter: “E’ preoccupato? Forse perché abbiamo tutelato gli interessi delle fasce più deboli e non quelli delle<hi rend="#b"> lobby del gioco d’azzardo</hi> tanto care alle sue tv. Se ne faccia una ragione, noi continueremo a lavorare nell’esclusivo interesse delle famiglie”. E’ solo l’ultima di una serie di puntate di botta e risposta a distanza tra l’ex Cavaliere e il capo politico 5 stelle: il primo accusa il governo di aver danneggiato gli imprenditori, di cui rivendica di essere il primo dei rappresentanti, il secondo risponde che è come al solito “una questione di difesa degli interessi personali”. E soprattutto accusa Berlusconi di arrabbiarsi perché dopo lo stop alle pubblicità del gioco d’azzardo, previsto nel decreto Dignità, hanno colpito le lobby “care a Mediaset”. Ma questa volta non è solo un problema di divergenze di idee tra i due. Il provvedimento, approvato nei giorni scorsi dal consiglio dei ministri, ha sollevato non poche preoccupazioni in casa del centrodestra proprio per le misure che riguardano il lavoro:<ref target="https://www.ilfattoquotidiano.it/2018/07/04/dl-dignita-salvini-buon-inizio-il-parlamento-lo-rendera-piu-produttivo-di-maio-modifiche-ok-ma-non-si-annacqui/4469656/"> la Lega ha già chiesto che siano fatte delle modifiche in Aula e Di Maio ha replicato chiedendo che non venga annacquato</ref>. Insomma è chiaro a tutti che, se lo spirito “è dichiarare guerra al precariato”, si rischia di scontentare il tanto caro universo delle aziende.</p>
    <p>La lettera di Berlusconi al <hi rend="#i">Corriere</hi> è la prova di un malumore che cresce da alcuni giorni, soprattutto in casa di Forza Italia. “Sono molto preoccupato”, ha esordito l’ex Cavaliere. “Con il cosiddetto Decreto dignità il <hi rend="#b">governo Conte-Di Maio-Salvini</hi> ha mostrato il suo vero volto. Questo forse è un bene, perché apre gli occhi a quanti fino ad oggi si erano illusi, anche fra gli elettori di centrodestra. Ma è certamente un male per le imprese, per i lavoratori, per l’occupazione, per i veri e propri drammi sociali che l’Italia deve affrontare”. Secondo Berlusconi c’è una parte dell’elettorato di centrodestra che si era illuso questo governo potesse dare risposte e che ora invece si trova ad aprire gli occhi: “Molti elettori hanno dato fiducia ai partiti dell’attuale maggioranza proprio perché speravano che facessero qualcosa per dare una risposta a questi problemi. Ora la prima risposta è arrivata, e non solo non risolve nulla, ma al contrario aggrava le difficoltà di famiglie e imprese. Quelle che il governo ha varato, sono norme che scontentano tutte <hi rend="#b">le categorie produttive</hi>, chi lavora e chi crea lavoro, scontentano in particolare quel <hi rend="#b">mondo di piccoli e medi imprenditori professionisti</hi> che ha avuto la forza di sopravvivere senza reti alla crisi partita nel 2008-2009 e che ha salvato l’Italia. Questo decreto sembra fatto contro di loro”. Quindi l’attacco diretto al vicepremier: “Di Maio vuole regolare per decreto una cosa che non ha mai conosciuto.<hi rend="#b"> Non avendo idee originali</hi> rispolvera ricette già fallite. Sembra incredibile ma il ministro del Lavoro ripropone nel 2018 soluzioni vetero-comuniste già sconfitte nel ‘900 e alle quali non credono più nemmeno i sindacati seri”. Per Berlusconi “è un errore clamoroso”. Perché “chi ha scritto il decreto certo non conosce l’economia reale come chi lavora e chi fa impresa”. E ancora: “La misura non riduce la flessibilità ma riduce i posti di lavoro e scoraggia i contratti regolari a favore del lavoro nero”.</p>
    <p>Il leader cerca di tornare sulla scena riprendendo i panni mai dismessi di imprenditore: “Ho fatto l’imprenditore per gran parte della mia vita, e so quello che le imprese si aspettano dallo Stato”. “Il modello che i 5 stelle vorrebbero imporre è rigido, burocratico e ottocentesco. Le imprese che volessero assumere non sono messe in condizione di farlo”. Quindi Berlusconi conclude: “<hi rend="#b">L’ideologia della sinistra dirigista,</hi> che è proprio quella che ha ridotto l’Italia nelle condizioni di oggi, si ripresenta nella sua veste peggiore. Gli imprenditori sono visti come pericoli pubblici da sorvegliare e punire”. Quindi annuncia che “noi di Forza Italia”, “faremo di tutto alle Camere per opporci a <hi rend="#b">questo disastro</hi>“. Alle lamentele di Berlusconi si sono associati i vari big di Forza Italia. Tacciono per il momento i leghisti, che comunque non hanno nascosto l’intenzione di rivedere alcuni passaggi del testo. Quello che preoccupa, tutte le parti in causa, è riuscire a mantenere saldo con il mondo delle imprese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>