<doc sitename="Il Fatto Quotidiano" title="Di Matteo: &quot;Politica ignora volutamente fatti pesanti, come la sentenza su Dell'Utri. Fu intermediario tra Berlusconi e mafiosi&quot; - Il Fatto Quotidiano" author="F Q" date="2020-02-20" url="https://www.ilfattoquotidiano.it/2020/02/20/di-matteo-politica-ignora-volutamente-fatti-pesanti-come-la-sentenza-su-dellutri-fu-intermediario-tra-berlusconi-e-mafiosi/5712172/" hostname="ilfattoquotidiano.it" description="“Questo è un mio convincimento: è la politica ad aver ignorato volutamente per tanto tempo le sentenze definitive della magistratura. Per esempio, le conclusioni sancite nel processo celebrato a Palermo nei confronti del sette volte presidente del Consiglio Giulio Andreotti e quelle del processo Dell’Utri, condannato per concorso in associazione mafiosa, sono lì. Dovrebbero essere …" categories="La7" tags="Giulio Andreotti;Mafia;Marcello DellUtri;Nino di Matteo;Politica;Silvio Berlusconi" fingerprint="8fa4dca8c96d3595">
  <main>
    <p>“Questo è un mio convincimento: <hi rend="#b">è la politica ad aver ignorato volutamente per tanto tempo le sentenze definitive della magistratura.</hi> Per esempio, le conclusioni sancite nel <hi rend="#b">processo celebrato a Palermo nei confronti del sette volte presidente del Consiglio Giulio Andreotti</hi> e quelle del <hi rend="#b">processo Dell’Utri, condannato per concorso in associazione mafiosa</hi>, sono lì. Dovrebbero essere conosciute da tutti. E la politica le ha ignorate”. Sono le parole pronunciate a<ref target="http://www.la7.it/lariachetira"> “L’aria che tira”</ref> (La7) </p>
    <p><hi rend="#b">Nino Di Matteo</hi>, magistrato e membro del Csm, che aggiunge: “Nella sentenza definitiva su Dell’Utri, è stato consacrato un dato:</p>
    <p><hi rend="#b">Dell’Utri è stato condannato come intermediario di un lungo rapporto ventennale tra esponenti di spicco di famiglie mafiose palermitane e l’allora imprenditore Silvio Berlusconi</hi>“.</p>
    <p>Alla conduttrice <hi rend="#b">Myrta Merlino</hi>, che gli chiede se per lui è un problema che Berlusconi sia ancora in politica e partecipi alle consultazioni nel Quirinale, Di Matteo risponde: “Non è un problema per Nino Di Matteo. Dico che dovrebbe essere un problema quando, al di là di questo caso, la politica non tiene conto dei fatti. <hi rend="#b">Ci possono essere fatti che non hanno un rilievo penale</hi> o per i quali non è stato possibile dimostrare l’esistenza di un rilievo penale, <hi rend="#b">ma un qualsiasi uomo pubblico, come un politico o un magistrato, dovrebbe rispondere di fatti che sono lì, pesanti come le pietre</hi>, anche nel caso in cui non ci sia stata una condanna. La politica – continua – non può sempre dire: ‘Aspettiamo le sentenze definitive della magistratura’. Questo va bene nell’ambito penale, perché vale sempre la presunzione di non colpevolezza. <hi rend="#b">Ma ci sono certi fatti e certi comportamenti che, se accertati, dovrebbero far scattare anche delle conseguenze di tipo diverso, cioè di tipo politico</hi>“.</p>
    <p>Circa il rapporto tra politica e magistratura, Di Matteo puntualizza: “Io non penso che negli ultimi 30 anni ci sia stata una guerra bilaterale tra politica e magistratura, ma <hi rend="#b">un’offensiva unilaterale molto ben organizzata di una certa parte del potere, non soltanto politico ma anche economico e finanziario, nei confronti di una parte della magistratura</hi>. E, in particolare, di quella parte della magistratura che, interpretando doverosamente il suo ruolo, tenta di estendere il controllo di legalità anche nei confronti dei potenti. <hi rend="#b">Abbiamo problemi e polemiche sempre ed esclusivamente quando dirigiamo le nostre indagini verso i potenti</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>