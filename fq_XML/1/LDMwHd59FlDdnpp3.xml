<doc sitename="Il Fatto Quotidiano" title="Beppe Grillo, la battuta durante il suo show a Roma: &quot;Berlusconi vuole parlare con M5s perché è pieno di figa&quot; - Il Fatto Quotidiano" author="F Q" date="2018-03-23" url="https://www.ilfattoquotidiano.it/2018/03/23/beppe-grillo-la-battuta-durante-il-suo-show-a-roma-berlusconi-vuole-parlare-con-m5s-perche-e-pieno-di-figa/4247748/" hostname="ilfattoquotidiano.it" description="“Berlusconi, sta lì che vuole parlare con il M5s perché è pieno di figa… Che poi..sono tutte madri di famiglia!”. È la battuta fatta da Beppe Grillo sulle trattative in Parlamento durante il suo spettacolo Insomnia, in scena venerdì sera a Roma. Un richiamo alla questione delle “cene eleganti” di Arcore e alla volontà espressa …" categories="Politica" tags="Beppe Grillo;Movimento 5 Stelle;Silvio Berlusconi" fingerprint="fb37177e9752c6a8">
  <main>
    <head rend="h1">Beppe Grillo, la battuta durante il suo show a Roma: “Berlusconi vuole parlare con M5s perché è pieno di figa”</head>
    <graphic src="https://st.ilfattoquotidiano.it/wp-content/uploads/2018/03/23/Beppe-Grillo-675.jpg"/>
    <p>“Berlusconi, sta lì che vuole parlare con il <hi rend="#b">M5s</hi> perché è pieno di figa… Che poi..sono tutte madri di famiglia!”. È la battuta fatta da <hi rend="#b">Beppe Grillo</hi> sulle <ref target="https://www.ilfattoquotidiano.it/2018/03/23/elezioni-presidenti-camera-e-senato-diretta-salvini-vota-la-bernini-e-fa-infuriare-berlusconi-m5s-ci-sta-di-maio-si-lei-o-profilo-simile/4245261/">trattative in Parlamento</ref> durante il suo spettacolo <hi rend="#b">Insomnia</hi>, in scena venerdì sera a <hi rend="#b">Roma</hi>. Un richiamo alla questione delle <hi rend="#b">“cene eleganti”</hi> di Arcore e alla volontà espressa negli scorsi giorni dall’ex cavaliere di dialogare con deputati e senatori Cinque Stelle.</p>
    <p>Il fondatore del Movimento Cinque Stelle ha affrontato diversi temi di attualità politica durante la serata al <hi rend="#b">Teatro Flaiano</hi>. La <hi rend="#b">sinistra</hi>, ad esempio: “È scomparsa perché è <hi rend="#b">noiosa</hi>. Io ero iscritto al <hi rend="#b">Pd</hi>, non pensavo di fare un movimento. Ma avevo un riflusso… E devo ringraziare <hi rend="#b">Vespa</hi> perché ho comprato un paio dei suoi libri e li ho messi sotto il letto”, ha detto in apertura. Mentre sull’ex segretario del Pd <hi rend="#b">Matteo Renzi</hi> afferma: “Ho conosciuto l’ebete per 30 secondi. Mi sono bastati 30 secondi per capirlo, ma come fai a portare avanti uno così?”. Poi il Movimento, però, lo ha fondato: “Stiamo per andare a governare… <hi rend="#b">Ma io scherzavo</hi>… Questa cosa si è evoluta, così come la mia mente che continua ad andare avanti!”.</p>
    <p>Grillo ha parlato anche del suo rapporto con la stampa con un gioco di parole: “Io non sono per eliminare la <hi rend="#b">libertà di stampa</hi>, sono per la mia libertà dalla stampa”. E racconta dei faccia a faccia con i giornalisti: “Scendo dalla macchina e non so che fare… – ha detto – Quando li ho mandati a quel paese ho provocato un <hi rend="#b">cataclisma politico</hi>“.</p>
    <p>Un passaggio anche sulla pubblicazione dei <hi rend="#b">dati reddituali</hi> degli scorsi giorni, <ref target="https://www.ilfattoquotidiano.it/2018/03/16/redditi-dei-politici-nel-2017-angelucci-piano-piu-ricchi-tra-ministri-vince-fedeli-tra-leader-sale-grillo/4230975/">che lo hanno visto risalire la classifica di coloro che guadagnano di più</ref>: “Lo scorso anno non ho guadagnato un cazzo, quindi ho sestuplicato il niente… “. Una graduatoria nella quale a suo avviso non avrebbe dovuto esserci: ” Questa è una <hi rend="#b">mistificazione</hi>. Sono orgoglio di non avere una carica politica ma mi mettono lì dentro come se lo fossi”, ha aggiunto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>