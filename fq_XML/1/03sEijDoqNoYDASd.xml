<doc sitename="Il Fatto Quotidiano" title="Silvio Berlusconi rinviato a giudizio a Bari per il caso escort. I pm: &quot;Pagò Tarantini per mentire ai magistrati&quot; - Il Fatto Quotidiano" author="F Q" date="2018-11-16" url="https://www.ilfattoquotidiano.it/2018/11/16/caso-escort-silvio-berlusconi-rinviato-a-giudizio-a-bari-i-pm-pago-tarantini-per-mentire-ai-magistrati/4769773/" hostname="ilfattoquotidiano.it" description="Un altro rinvio a giudizio per Silvio Berlusconi. Il leader di Forza Italia sarà processato per induzione a rendere false dichiarazioni all’autorità giudiziaria sull’inchiesta escort. Stando all’ipotesi dell’accusa, l’allora presidente del Consiglio ha fornito all’imprenditore barese Gianpaolo Tarantini, avvocati, un lavoro e centinaia di migliaia di euro in denaro, perché mentisse ai pm baresi che indagavano sulle escort …" categories="Giustizia" tags="Caso Escort Bari;Escort;Gianpaolo Tarantini;Silvio Berlusconi" fingerprint="ddbf1615d224b513">
  <main>
    <head rend="h1">Silvio Berlusconi rinviato a giudizio a Bari per il caso escort. I pm: “Pagò Tarantini per mentire ai magistrati”</head>
    <graphic src="https://st.ilfattoquotidiano.it/wp-content/uploads/2018/01/11/Berlusconi-675.jpg"/>
    <p>Un altro <hi rend="#b">rinvio a giudizio</hi> per <hi rend="#b">Silvio Berlusconi</hi>. Il leader di <hi rend="#b">Forza Italia</hi> sarà processato per induzione a rendere <hi rend="#b">false dichiarazioni</hi> all’autorità giudiziaria sull’<hi rend="#b">inchiesta escort</hi>. Stando all’ipotesi dell’accusa, l’allora <hi rend="#b">presidente del Consiglio</hi> ha fornito all’imprenditore barese <hi rend="#b">Gianpaolo Tarantini</hi>, avvocati, un <hi rend="#b">lavoro</hi> e <hi rend="#b">centinaia di migliaia di euro</hi> in denaro, perché <hi rend="#b">mentisse</hi> ai pm baresi che indagavano sulle escort portate nelle residenze estive dell’ex premier fra il <hi rend="#b">2008</hi> e il <hi rend="#b">2009</hi> e sui suoi interessi in <hi rend="#b">Finmeccanica</hi>.</p>
    <p>Secondo i pm <hi rend="#b">Pasquale Drago</hi> e <hi rend="#b">Eugenia Pontassuglia </hi>il tramite delle elargizioni che da Arcore finivano a Tarantini era rappresentato dall’ex direttore de <hi rend="#i">L’Avanti,</hi><hi rend="#b">Valter Lavitola, </hi>difeso dagli avvocati<hi rend="#b"> Marianna Febbraio </hi>e <hi rend="#b">Arturo Cola</hi>. Al termine dell’udienza preliminare il gup di Bari, <hi rend="#b">Anna Depalo</hi>, ha dichiarato però la propria <hi rend="#b">incompetenza territoriale</hi> nei confronti di Lavitola, disponendo la trasmissione degli atti ai magistrati di <hi rend="#b">Napoli</hi>.</p>
    <p>Nel procedimento contro Berlusconi è costituita parte civile la <hi rend="#b">Presidenza del Consiglio dei Ministri</hi>, che ha rilevato il <hi rend="#b">danno d’immagine</hi> causato dalle condotte dell’ex premier, accusato di aver pagato le bugie di Tarantini. “Siamo tranquilli che a <hi rend="#b">dibattimento</hi> in tempi rapidi il presidente Berlusconi sarà <hi rend="#b">completamente assolto</hi>“, ha dichiarato l’avvocato <hi rend="#b">Niccolò Ghedini</hi>, difensore di Berlusconi insieme al collega barese e senatore di Fi <hi rend="#b">Francesco Paolo Sisto</hi>. “Il rinvio a giudizio è giustificato dall’<hi rend="#b">imponente materiale</hi> che legittima, secondo il giudice, l’esperimento dibattimentale – ha spiegato Sisto – Il dibattimento sarà la fotografia di una difesa che secondo noi è più che sufficiente per ottenere l’assoluzione del presidente Berlusconi”.</p>
    <p>Proprio a causa degli impegni in parlamento dei due legali, l’udienza preliminare barese di Berlusconi rischia di battere ogni record: era in corso dal 14 novembre 2014. Nel corso degli anni è stata rinviata per le elezioni del Presidente della Repubblica, per esaminare le intercettazioni telefoniche e le testimonianze delle ragazze oppure per i motivi di salute dell’ex premier. E dire che la richiesta di<hi rend="#b"> rinvio a giudizio </hi>era stata avanzata dalla procura di Bari giò <hi rend="#b">quattro anni fa</hi>. Negli ultimi mesi, inoltre il procedimento è stato rinviato più volte <ref target="https://www.ilfattoquotidiano.it/2018/06/01/bari-viaggio-nel-tribunale-trasformato-tendopoli-con-40-gradi-sistema-giustizia-rischio-inadeguatezza-totale/4396753/">per la situazione di emergenza che sta vivendo la giustizia barese</ref>, costretta in una tendopoli <ref target="https://www.ilfattoquotidiano.it/2018/05/26/bari-processi-nelle-tende-dopo-sgombero-del-palazzo-di-giustizia-per-rischio-crollo-vicenda-squallida-e-il-ministero-sapeva/4383469/">dopo la dichiarazione di inagibilità del Tribunale di via Nazariantz.</ref> Comunque i termini di prescrizione sono stati bloccati dai giudici come avviene di prassi nei casi di rinvio.</p>
    <p>
      <hi rend="#b">corte di Appello di Bari</hi>
    </p>
    <p><ref target="https://www.ilfattoquotidiano.it/2018/02/06/processo-escort-bari-atti-alla-consulta-dopo-istanza-difese-su-legge-merlin/4140411/">ha accolto la richiesta della difesa di inviare gli atti alla Corte costituzionale</ref>: per la prima volta a 60 anni dall’approvazione della</p>
    <p><hi rend="#b">legge Merlin del 1958</hi>, la Consulta è chiamata a esprimersi sulla</p>
    <p><hi rend="#b">incostituzionalità</hi>di alcune norme in essa contenute. Nel dettaglio i giudici costituzionali dovranno decidere sull’attuale costituzionalità della pena per chi recluta donne che volontariamente si prostituiscono. L’istanza era stata rigettata nel processo di primo grado.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>