<doc sitename="Il Fatto Quotidiano" title="&quot;La Bce sbagliò, annullate la decisione su Fininvest&quot;: l'avvocato della Corte Ue chiede di ribaltare la sentenza" author="F Q" date="2024-05-16" url="https://www.ilfattoquotidiano.it/2024/05/16/la-bce-sbaglio-su-fininvest-lavvocato-della-corte-ue-favorevole-al-ritorno-della-holding-in-testa-allazionariato-di-mediolanum/7550477/" hostname="ilfattoquotidiano.it" description="La Banca centrale europea disse no alla holding di Berlusconi dopo la condanna per frode fiscale" categories="Economia" tags="Fininvest;Mediolanum;Silvio Berlusconi" fingerprint="eeed176960b87415">
  <main>
    <head rend="h1">“La Bce sbagliò su Fininvest”: l’avvocato della Corte Ue favorevole al ritorno della holding in testa all’azionariato di Mediolanum</head>
    <graphic src="https://st.ilfattoquotidiano.it/wp-content/uploads/2024/05/16/Fininvest_Berlusconi_Bce_Mediolanum-690x362.jpg"/>
    <p><hi rend="#b">“Annullare nella sua interezza”</hi> la decisione con la quale <ref target="https://www.ilfattoquotidiano.it/2016/10/26/berlusconi-bce-contro-il-ritorno-di-fininvest-in-testa-allazionariato-di-mediolanum/3123078/">la Bce – all’epoca guidata da Mario Draghi – rifiutò di autorizzare l’acquisizione da parte di Fininvest di una partecipazione qualificata di Banca Mediolanum</ref>. È questa la conclusione a cui è giunto l’</p>
    <p><hi rend="#b">avvocato generale della Corte Ue</hi>nella causa intentata dalla holding della famiglia Berlusconi e dallo stesso ex presidente del Consiglio, morto nel 2023. Nei prossimi mesi toccherà alla Corte Ue sentenziare sul caso.</p>
    <p>Ad avviso dell’avvocato generale <hi rend="#b">Campos Sanchez-Bordona</hi>, la Corte – che è ovviamente libera di non aderire al suo parere – dovrebbe in sostanza ribaltare la sentenza, emessa l’<hi rend="#b">11 maggio del 2022</hi> dal<hi rend="#b"> Tribunale Ue</hi>, con la quale era stato <hi rend="#b">respinto integralmente il ricorso</hi> presentato nel <hi rend="#b">dicembre 2016</hi> da <ref target="https://www.ilfattoquotidiano.it/tag/fininvest/">Fininvest</ref> e Berlusconi confermando la validità della decisione della Bce.</p>
    <p>Nelle sue conclusioni, l’avvocato generale ricorda tra l’altro che la decisione presa dalla Bce su richiesta della <hi rend="#b">Banca d’Italia</hi> era stata motivata con il fatto che Berlusconi non soddisfaceva la <hi rend="#b">condizione di onorabilità</hi> applicabile ai detentori di partecipazioni qualificanti. Una decisione che il Tribunale aveva validato e che Fininvest e gli eredi Berlusconi hanno <hi rend="#b">impugnato</hi>.</p>
    <p>Il Tribunale Ue, osserva ancora Sanchez-Bordona, avrebbe commesso una serie di <hi rend="#b">errori di diritto</hi> nella valutazione degli effetti del controllo esercitato dai ricorrenti su Banca Mediolanum. A cominciare dal fatto che l’autorizzazione della Bce non era necessaria poiché si era in presenza di una <hi rend="#b">partecipazione qualificata storica</hi>. Inoltre, per l’avvocato generale il Tribunale avrebbe sbagliato anche nel non considerare altre contestazioni sollevate dai ricorrenti relative all’<hi rend="#b">illegittimità</hi> degli <hi rend="#b">atti preparatori</hi> adottati dalla Banca d’Italia in seguito alla condanna di Berlusconi per<hi rend="#b"> frode fiscale</hi> nel 2013.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>