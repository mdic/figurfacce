<doc sitename="Il Fatto Quotidiano" title="Silvio Berlusconi di nuovo al San Raffaele per una visita: dimesso dopo ulteriori controlli. Ipotesi ennesimo rinvio del processo Ruby ter - Il Fatto Quotidiano" author="F Q" date="2021-09-01" url="https://www.ilfattoquotidiano.it/2021/09/01/silvio-berlusconi-di-nuovo-al-san-raffaele-per-una-visita-dimesso-dopo-ulteriori-controlli/6307143/" hostname="ilfattoquotidiano.it" description="Berlusconi di nuovo al San Raffaele" categories="Politica" tags="Silvio Berlusconi" fingerprint="3bff1071390bf02d">
  <main>
    <head rend="h1">Silvio Berlusconi di nuovo al San Raffaele per una visita: dimesso dopo ulteriori controlli. Ipotesi ennesimo rinvio del processo Ruby ter</head>
    <graphic src="https://st.ilfattoquotidiano.it/wp-content/uploads/2021/09/01/Berlusconi-1200-3-690x362.jpg"/>
    <p>Neanche una settimana dopo l’ultimo ricovero, <hi rend="#b">Silvio Berlusconi</hi> è tornato al <hi rend="#b">San Raffaele</hi> per una visita di controllo. Secondo quanto si apprende da fonti di centrodestra, la visita era programmata e l’ex presidente del Consiglio è stato dimesso dopo neanche un’ora. A questo punto non è esclusa una nuova richiesta di rinvio per motivi di salute nell’ambito del processo Ruby ter in programma a Milano il prossimo 8 settembre dopo uno stop di tre mesi e mezzo. Oggi, infatti, proprio mentre il leader di Forza Italia era al San Raffaele, il suo difensore, l’avvocato Federico Cecconi, si è recato dal Procuratore aggiunto Tiziana Siciliano e dal pm Luca Gaglio per un colloquio in vista dell’udienza dei prossimi giorni. Al momento la situazione non è ancora definita ed è possibile che si chiarisca entro il fine settimana: solo allora si potrà sapere se verrà depositata o meno l’istanza di legittimo impedimento.</p>
    <p>Lo scorso 26 maggio, il Tribunale aveva concesso un lungo rinvio, sempre a causa delle stato di salute del Cavaliere, per tutti gli imputati, lui compreso, dato che erano saltate ben quattro udienze di seguito. Il collegio, inoltre, aveva rigettato la proposta della Procura di <hi rend="#b">stralciare la posizione dell’ex premier</hi> per andare avanti con il dibattimento per le altre 28 persone, tra cui le molte “olgettine” accusate di falsa testimonianza e corruzione in atti giudiziari perché sarebbero state stipendiate per mantenere la versione delle “cene eleganti” sulle serate del “bunga-bunga”. Già tre mesi e mezzo fa i pm, tra l’altro, avevano ventilato la possibilità di una richiesta di perizia sulle condizioni di salute di Berlusconi, tema che si potrebbe riproporre assieme a quello della separazione della sua posizione nel procedimento.</p>
    <p><ref target="https://www.ilfattoquotidiano.it/2021/08/27/silvio-berlusconi-dimesso-dal-san-raffaele-il-ricovero-per-controlli-post-covid-lo-staff-tecnico-valutazioni-cliniche/6302592/">Solo il 27 agosto scorso, di rientro dal soggiorno in Sardegna, l’ex Cavaliere era stato ricoverato: anche in quel caso si era trattato di controlli per gli strascichi del Covid che Berlusconi ha contratto l’anno scorso.</ref> Per gli effetti del Coronavirus era stato in ospedale dal</p>
    <p><hi rend="#b">6 aprile al primo maggio</hi>. Una delle ultime apparizioni pubbliche di Berlusconi risale al 21 agosto, quando ha incontrato nella sua villa in</p>
    <p>
      <hi rend="#b">Sardegna</hi>
    </p>
    <p><ref target="https://www.ilfattoquotidiano.it/2021/08/21/salvini-posta-una-foto-con-berlusconi-a-villa-certosa-intesa-per-costruire-una-federazione/6297675/">il leader della Lega Matteo Salvini</ref>e al termine del faccia a faccia il leghista ha pubblicato una foto che li ritrae insieme. A causa dei vari ricoveri degli ultimi mesi, l’ex premier ha saltato le udienze dei</p>
    <p><hi rend="#b">processi Ruby Ter</hi>a Milano e a Siena.</p>
    <p><ref target="https://www.ilfattoquotidiano.it/in-edicola/articoli/2021/08/28/berlusconi-altro-ricovero-stile-stop-and-go-l8-settembre-riprende-a-milano-il-ruby-ter/6303500/">Come ricordato dal Fatto quotidiano,</ref>l’udienza del processo toscano, dove l’ex Cavaliere è imputato per corruzione in atti giudiziari, è stata rinviata per l’ottava volta ed è slittata al 21 ottobre.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>