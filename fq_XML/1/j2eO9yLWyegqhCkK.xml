<doc sitename="Il Fatto Quotidiano" title="La partita per il Quirinale fa cambiare idea a Berlusconi sul reddito di cittadinanza: era una &quot;paghetta&quot;, ora diventa &quot;contrasto alla povertà&quot; - Il Fatto Quotidiano" author="F Q" date="2021-11-21" url="https://www.ilfattoquotidiano.it/2021/11/21/la-partita-per-il-quirinale-fa-cambiare-idea-a-berlusconi-sul-reddito-di-cittadinanza-era-una-paghetta-ora-diventa-contrasto-alla-poverta/6400072/" hostname="ilfattoquotidiano.it" description="Silvio Berlusconi ci crede davvero. Il leader di Forza Italia continua a coltivare il sogno di un’elezione al Quirinale. Solo pochi mesi fa, l’idea di candidare al Colle un condannato per frode fiscale sarebbe sembrata una provocazione. E invece da settimane ad Arcore si fanno i conti. Se davvero, come dice Gianfranco Micciché, i renziani …" categories="Politica" tags="Quirinale;Reddito Cittadinanza;Silvio Berlusconi" fingerprint="bb9f9a63b9455445">
  <main>
    <head rend="h1">La partita per il Quirinale fa cambiare idea a Berlusconi sul reddito di cittadinanza: era una “paghetta”, ora diventa “contrasto alla povertà”</head>
    <graphic src="https://st.ilfattoquotidiano.it/wp-content/uploads/2021/10/21/Berlusconi-sentenza-690x362.jpg"/>
    <p><hi rend="#b">Silvio Berlusconi</hi> ci crede davvero. Il leader di <hi rend="#b">Forza Italia</hi> continua a coltivare il sogno di un’elezione al <hi rend="#b">Quirinale</hi>. Solo pochi mesi fa, l’idea di candidare al Colle un condannato per frode fiscale sarebbe sembrata una provocazione. E invece da settimane ad Arcore si fanno i conti. Se davvero, come dice <hi rend="#b">Gianfranco Micciché</hi>, i renziani sono pronti a votare <hi rend="#b">Berlusconi</hi> come presidente della Repubblica, allora basterebbero una ventina di voti all’asse composto dal centrodestra e <hi rend="#b">Italia Viva</hi>. Ecco perché il cavaliere si sta giocando il tutto per tutto. Anche un’apertura a sorpresa sul <hi rend="#b">reddito di cittadinanza</hi>. “Gli importi che sono finiti a dei <hi rend="#b">furbi</hi> che non ne avevano diritto sono davvero poca cosa rispetto alle situazioni di <hi rend="#b">povertà</hi> che il reddito è andato finalmente a contrastare”, dice il capo di <hi rend="#b">Forza Italia</hi> in un’intervista al <hi rend="#i">Tempo</hi>. Parole che paiono strane persino a<hi rend="#i"> Il Giornale</hi>, quotidiano di famiglia.</p>
    <p>Ma come? Dunque ora Berlusconi è favorevole al reddito? Solo pochi mesi fa, l’uomo di Arcore si era scagliato più volte contro la misura bandiera del <hi rend="#b">Movimento 5 stelle</hi>. Nel gennaio del 2020, per esempio, aveva definito il reddito come “<hi rend="#b">paghetta offensiva di 493 euro in media.</hi> Coloro che ricevono questi soldi non hanno trovato un posto di lavoro”. Prima ancora aveva detto che col reddito i 5 stelle avevano “<hi rend="#b">comprato i voti di tanti italiani poveri</hi>“. All’epoca, però, il presidente del consiglio era <hi rend="#b">Giuseppe Conte</hi>. Ora, nell’intervista al <hi rend="#i">Tempo</hi>, il capo di Forza Italia ha parole dolci pure per il presidente dei 5 stelle, verso il quale prova “stima e rispetto” seppur solo “sul piano personale” mentre “sul piano politico naturalmente ci sono distanze rilevanti”.</p>
    <p>Insomma, ad Arcore devono essersi fatti i conti e si sono accorti che per coltivare ancora il sogno del Colle occorre tentare di fare campagna elettorale anche tra i 5 stelle o tra i tantissimi eletti del Movimento che negli ultimi anni sono finiti in altri gruppi parlamentari. A parole, ovviamente, Berlusconi continua a smentire di essere candidato: “Come non mi stanco di ripetere, qualunque domanda su questo tema è prematura e rispondervi sarebbe irrispettoso, sia verso il <hi rend="#b">presidente della Repubblica</hi> in carica che verso il lavoro dello stesso Draghi”, dice nell’intervista al direttore del quotidiano romano.</p>
    <p>Nei fatti, però, è già in campagna elettorale. Sabato, come ha raccontato il <hi rend="#i">Corriere della Sera</hi>, <ref target="https://www.ilfattoquotidiano.it/2021/11/20/quirinale-silvio-berlusconi-fa-campagna-tra-i-palazzi-la-brochure-io-sono-forza-italia-inviata-ai-parlamentari-anche-a-quelli-del-pd/6399614/">ha inviato una brochure ai parlamentari del Partito democratico</ref>. In copertina c’è una sua foto sorridente e a braccia alzate, mentre all’interno sono riportati alcuni interventi dell’ex premier su</p>
    <p><hi rend="#b">liberalismo</hi>,</p>
    <p><hi rend="#b">cattolicesimo</hi>e</p>
    <p><hi rend="#b">garantismo.</hi>Insomma: si tratta di un modo per cercare di conquistare qualche voto anche tra i moderati dem.</p>
    <p><ref target="https://www.ilfattoquotidiano.it/in-edicola/articoli/2021/11/21/e-b-prosegue-la-campagna-acquisti/6399973/">E intanto, come ricostruisce Il Fatto Quotidiano in edicola, continua lo scouting del partito, sempre con il Colle nel mirino</ref>. Un compito per il quale è stato assoldato anche il segretario dell’Udc </p>
    <p><hi rend="#b">Lorenzo Cesa</hi>. ‘Perfezionato’ il ritorno dell’ex M5S</p>
    <p><hi rend="#b">Gianluca Rospi</hi>, Forza Italia ufficializzerà anche il rientro dei deputati del Misto, ex azzurri,</p>
    <p><hi rend="#b">Alessandro Sorte</hi>e</p>
    <p><hi rend="#b">Stefano Benigni</hi>. “Se Berlusconi fosse il candidato del centrodestra, lo voterei senza dubbi e posso convincere sette o otto deputati del Misto a fare altrettanto”, dice Sorte. Adesso i fari sono puntati sull’ex magistrata Giusi Bartolozzi e su un gruppo di ex pentastellati che sono transitati nel</p>
    <p><hi rend="#b">Centro Democratico</hi>di</p>
    <p><hi rend="#b">Bruno Tabacci</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>