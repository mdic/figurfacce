<doc sitename="Il Fatto Quotidiano" title="Tribunale Bari, chi è Giuseppe Settanni: l'ex re dei rifiuti amico di Gianpi Tarantini - Il Fatto Quotidiano" author="Rosanna Volpe" date="2018-07-12" url="https://www.ilfattoquotidiano.it/2018/07/12/tribunale-bari-chi-e-giuseppe-settanni-lex-re-dei-rifiuti-amico-di-gianpi-tarantini/4488054/" hostname="ilfattoquotidiano.it" description="Amico di Gianpaolo Tarantini. Reuccio nel settore dei rifiuti. Poi fortunato imprenditore nel settore immobiliare. Tanto fortunato che oggi uno dei suoi immobili è pronto ad accogliere – dietro un affitto di 1,2 milioni di euro all’anno – il Palagiustizia di Bari, dove in passato Pino Settanni si è recato per essere interrogato dagli inquirenti. …" categories="Politica" tags="Alfonso Bonafede;Bari;Gianpaolo Tarantini;Silvio Berlusconi" fingerprint="4da6051dca8c4a0a">
  <main>
    <head rend="h1">Tribunale Bari, chi è Giuseppe Settanni: l’ex re dei rifiuti amico di Gianpi Tarantini</head>
    <graphic src="https://st.ilfattoquotidiano.it/wp-content/uploads/2018/04/09/tribunale-bari-675.jpg"/>
    <p>Amico di <hi rend="#b">Gianpaolo Tarantini</hi>. Reuccio nel settore dei <hi rend="#b">rifiuti</hi>. Poi fortunato imprenditore nel <hi rend="#b">settore immobiliare</hi>. Tanto fortunato che oggi uno dei suoi immobili è pronto ad accogliere – dietro un affitto di 1,2 milioni di euro all’anno – il Palagiustizia di Bari, dove in passato <hi rend="#b">Pino Settanni</hi> si è recato per essere interrogato dagli <hi rend="#b">inquirenti</hi>. Più volte sotto inchiesta, ma mai <hi rend="#b">imputato</hi>. E oggi al centro del <hi rend="#b">clamore mediatico</hi> per la decisione del ministero della <hi rend="#b">Giustizia</hi> di trasferire il tribunale in un edificio di sua <hi rend="#b">proprietà</hi> (acquistato da un fondo pubblico pochi mesi fa), con il corredo di polemiche e risse in aula a monopolizzare la <hi rend="#b">giornata</hi><hi rend="#b">politica</hi><hi rend="#b">nazionale</hi>. Ma chi è Giuseppe Settanni, detto Pino?</p>
    <p>Nasce come <hi rend="#b">imprenditore</hi> nel settore rifiuti. Prima come dipendente nell’azienda <hi rend="#b">Lombardi Ecologia</hi> di Altamura. Decide in seguito di mettersi in proprio e acquista la discarica di <hi rend="#b">Grottaglie</hi>, in provincia di Taranto. Ma va anche oltre: tesse rapporti lavoratori anche fuori <hi rend="#b">regione</hi>, in Toscana, e potenzia il suo ruolo nel <hi rend="#b">settore</hi>. La <hi rend="#b">Procura</hi> del capoluogo lo indaga diverse volte nell’ambito dei <hi rend="#b">riciclaggio</hi> dei rifiuti, ma lui viene assolto. In un momento positivo del mercato vende la discarica di Grottaglie ed entra nel <hi rend="#b">settore immobiliare</hi> insieme a un socio. Il 1° novembre del 2009 la città di Bari viene svegliata dagli elicotteri della <hi rend="#b">Guardia di Finanza</hi>. Ottantuno persone vengono arrestate. Il <hi rend="#b">clan Parisi</hi> viene decapitato, il più potente del capoluogo e gli investigatori scoprono rapporti solidi tra <hi rend="#b">imprenditori</hi> e mafiosi.</p>
    <p>Settanni viene ascoltato prima come<hi rend="#b"> persona informata sui fatti</hi>, poi come teste. Racconta ai giudici di essere stato amico di <hi rend="#b">Michele Labellarte</hi> nel frattempo deceduto, e considerato dagli inquirenti il cassiere del <hi rend="#b">clan Parisi</hi>. “Ero suo amico – racconta durante <hi rend="#b">l’interrogatorio</hi> – gli prestai tanti soldi”. In quella circostanza Settanni spiega ai <hi rend="#b">giudici</hi> anche di essere stato fidanzato con l’attuale parlamentare di Forza Italia <hi rend="#b">Elvira Savino</hi>, anni fa imputata per intestazione fittizia. L’imprenditore chiarisce ai <hi rend="#b">giudici</hi> che quel denaro era stato prestato a <hi rend="#b">Labellarte</hi> nel 2006. Tre anni prima quindi che il suo nome fosse associato al <hi rend="#b">clan</hi><hi rend="#b">Parisi</hi>. Settanni ne esce pulito. Nessuna <hi rend="#b">accusa</hi>. Nessuna <hi rend="#b">indagine</hi> a suo carico.</p>
    <p>Ma non finisce qui. A creargli problemi stavolta è la sua amicizia con<hi rend="#b"> Gianpaolo Tarantini</hi>, l’imprenditore delle protesi che portava le escort a <hi rend="#b">Palazzo Grazioli</hi> e che con l’allora presidente del consiglio <hi rend="#b">Silvio Berlusconi</hi> aveva stretti rapporti anche lavoratori. È per Settanni che Gianpi cerca contatti con l’<hi rend="#b">Eni</hi>. Tarantini racconta ai pm: “Ha chiesto di essere inserito tra le <hi rend="#b">grandi</hi><hi rend="#b">aziende</hi> con cui l’Eni faceva bonifiche attraverso una società che ora non ricordo come si chiama (<hi rend="#b">Syndial</hi>, ndr)”. In cambio avrebbe ottenuto la gestione del <hi rend="#b">business</hi>. Un rapporto quindi di fiducia tra i due. È lo stesso Tarantini a <hi rend="#b">confermarlo</hi>: “Io ho solo un amico di cui potermi fidare”, racconta l’ex “reuccio” delle protesi. È questo per lui Pino Settanni, che a suo dire lo avrebbe potuto aiutare negli <hi rend="#b">affari</hi>. Ma anche stavolta l’imprenditore ne esce <hi rend="#b">pulito</hi>. Nessuna <hi rend="#b">indagine</hi> a suo carico. Ancora una volta nessun <hi rend="#b">problema</hi> con la giustizia. Sempre – ovviamente – fino a <hi rend="#b">prova contraria</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>