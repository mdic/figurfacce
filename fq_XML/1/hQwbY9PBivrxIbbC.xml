<doc sitename="Il Fatto Quotidiano" title="Ruby ter, il teste iraniano: &quot;A Dubai si appartò con il portaborse del principe&quot; - Il Fatto Quotidiano" author="F Q" date="2020-01-13" url="https://www.ilfattoquotidiano.it/2020/01/13/ruby-ter-il-teste-iraniano-a-dubai-si-apparto-con-il-portaborse-del-principe/5668417/" hostname="ilfattoquotidiano.it" description="Lo aveva raccontato tre anni fa ai pm di Milano e oggi lo ha ripetuto davanti ai giudici. Ruby “mi contattò perché voleva investire 2 milioni di euro, 2 milioni che erano aggiuntivi, diceva, rispetto ai 7 milioni che aveva già investito” ha raccontato Tufan Moussavi, un iraniano che lavorava a Dubai “per una famiglia …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="e389200f9047981b">
  <main>
    <head rend="h1">Ruby ter, il teste iraniano: “A Dubai si appartò con il portaborse del principe”</head>
    <graphic src="https://st.ilfattoquotidiano.it/wp-content/uploads/2020/01/13/ruby-690x362.jpg"/>
    <p><ref target="https://www.ilfattoquotidiano.it/2015/07/05/ruby-ter-il-teste-venne-a-dubai-per-investire-due-milioni-di-euro/1845024/">Lo aveva raccontato tre anni fa ai pm di Milano</ref> e oggi lo ha ripetuto davanti ai giudici. Ruby “mi contattò perché voleva investire 2 milioni di euro, 2 milioni che erano aggiuntivi, diceva, rispetto ai 7 milioni che aveva già investito” ha raccontato <hi rend="#b">Tufan Moussavi,</hi> un iraniano che lavorava a Dubai “per una famiglia che si occupava di costruzioni immobiliari”, teste nel processo milanese per corruzioni in atti giudiziari e spiegando anche che la stessa <hi rend="#b">Karima El Mahroug</hi> (imputata nel processo insieme a <hi rend="#b">Silvio Berlusconi</hi> e altri) le aveva parlato di “20mila euro settimanali che riceveva in contanti da Berlusconi”. </p>
    <p>Dopo essersi conosciuti in un locale “nel 2008-2009, lei un paio di anni dopo mi chiese un aiuto perché voleva togliere al compagno la gestione” di quei soldi che riceveva e “io le proposi di investire<hi rend="#b"> nell’immobiliare a Dubai e per i contanti le consigliai</hi>, invece, una banca a San Marino”. Entrambe le operazioni, però, stando alla testimonianza dell’uomo, non andarono in porto. “Ruby – ha detto il teste – venne per una decina di giorni a Dubai, stava in una suite con la madre, non pagò l’albergo, <hi rend="#b">saldai io il conto e mi chiese in prestito anche 1500 euro per tornare dall’aeroporto in Italia</hi>“. In più, “una sera ad un evento, quando eravamo ospiti di un principe, <hi rend="#b">si appartò con il portaborse del principe</hi>“. Il processo è stato aggiornato al prossimo 20 gennaio per altre deposizioni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>