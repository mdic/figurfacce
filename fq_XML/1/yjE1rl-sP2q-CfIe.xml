<doc sitename="Il Fatto Quotidiano" title="Ruby ter, no allo stralcio di Berlusconi a Milano. La pm: &quot;Patologie neurologiche, verificare se può stare in giudizio&quot; - Il Fatto Quotidiano" author="F Q" date="2021-05-26" url="https://www.ilfattoquotidiano.it/2021/05/26/ruby-ter-no-allo-stralcio-di-berlusconi-a-milano-la-pm-patologie-neurologiche-verificare-se-puo-stare-in-giudizio/6210527/" hostname="ilfattoquotidiano.it" description="Stralciato a Roma il martedì, non a Milano il mercoledì. Il Tribunale del capoluogo lombardo ha respinto le istanze di accusa e difesa che chiedevano di separare la posizione di Silvio Berlusconi da quella degli altri 28 imputati per corruzione in atti giudiziari e falsa testimonianza nel filone milanese del processo Ruby ter. “Tutte le …" categories="Giustizia" tags="Caso Ruby;Processo Ruby;Procura di Milano;Ruby;Silvio Berlusconi;Tribunale di Milano" fingerprint="f3db74b12a23a17f">
  <main>
    <head rend="h1">Ruby ter, no allo stralcio di Berlusconi a Milano. La pm: “Patologie neurologiche, verificare se può stare in giudizio”</head>
    <graphic src="https://st.ilfattoquotidiano.it/wp-content/uploads/2021/05/26/12409295_large-1-690x362.jpg"/>
    <p>Stralciato a <hi rend="#b">Roma</hi> il martedì, non a <hi rend="#b">Milano</hi> il mercoledì. Il Tribunale del capoluogo lombardo ha <hi rend="#b">respinto</hi><ref target="https://www.ilfattoquotidiano.it/2021/05/19/ruby-ter-pm-berlusconi-e-seriamente-malato-chiediamo-di-stralciare-la-sua-posizione-temporaneamente/6202539/">le istanze di accusa e difesa che chiedevano di separare la posizione di Silvio Berlusconi</ref> da quella degli altri 28 imputati per </p>
    <p><hi rend="#b">corruzione in atti giudiziari</hi>e</p>
    <p><hi rend="#b">falsa testimonianza</hi>nel filone milanese del processo Ruby ter. “Tutte le parti concordano sulla sussistenza del</p>
    <p><hi rend="#b">legittimo impedimento</hi>per ragioni di salute, stimato come temporaneo e di durata non superiore a 90 giorni”, recita l’ordinanza. Il procedimento è stato</p>
    <p><hi rend="#b">aggiornato</hi>per tutti all’8 settembre prossimo, “saltando” quattro udienze che avrebbero dovuto tenersi fino a luglio.</p>
    <p><ref target="https://www.ilfattoquotidiano.it/2021/05/25/ruby-ter-la-posizione-di-berlusconi-stralciata-dal-processo-di-roma-salute-compromessa-e-impedito-a-comparire-rinvio-al-2-novembre/6209577/">La decisione è opposta a quella assunta nemmeno un giorno prima dai giudici di Roma</ref>, i quali – per quanto riguarda la propria tranche – hanno considerato Berlusconi “assolutamente impedito a comparire”.</p>
    <p>Intervenendo in aula a Milano, la procuratrice aggiunta <hi rend="#b">Tiziana Siciliano</hi> ha addirittura sollevato dubbi sulla <hi rend="#b">capacità dell’ex premier di stare in giudizio</hi>, citando tre diverse consulenze prodotte dalla difesa sulle sue patologie, di cui – oltre a quella relativa agli strascichi del Covid – “una è <hi rend="#b">psicologica</hi> e un’altra è <hi rend="#b">psichiatrica-neurologica</hi>“. “Ritengo – ha detto – che emerga un quadro che merita particolare attenzione e mi domando sin da ora se non sia necessaria una valutazione in termini di <hi rend="#b">accertamento</hi>, anche peritale, della capacità del dottor Berlusconi di <hi rend="#b">partecipare al dibattimento</hi>. Le sue condizioni di salute sono un <hi rend="#b">segreto di Pulcinella</hi> e non devono essere ammantate di eccessiva riservatezza, ma depositate agli atti e accessibili alle parti”.</p>
    <p>Il presidente del collegio, <hi rend="#b">Marco Tremolada</hi>, ha chiarito che la Procura potrà chiedere di disporre una perizia in questo senso alla prossima udienza, cosa che Siciliano ha anticipato di voler fare. Il giudice si è poi detto “ottimista” sul fatto che il processo possa effettivamente riprendere a settembre. Ai cronisti che gli hanno chiesto se il quadro delle condizioni di salute del suo assistito fosse <hi rend="#b">“serio”</hi>, il difensore di Berlusconi, Federico Cecconi, ha risposto di sì. Lui stesso ha depositato un nuovo <hi rend="#b">parere medico-legale</hi> che risale a domenica scorsa. Alla richiesta di approfondire i riferimenti alle patologie neurologiche e psichiatriche fatti in aula, il legale ha risposto: “<hi rend="#b">Non faccio commenti su questo</hi>, ha parlato il pm”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>