<doc sitename="Il Fatto Quotidiano" title="Marta Fascina, anche la fidanzata di Silvio Berlusconi è positiva al Covid. La deputata era in Sardegna con lui - Il Fatto Quotidiano" author="F Q" date="2020-09-03" url="https://www.ilfattoquotidiano.it/2020/09/03/marta-fascina-anche-la-fidanzata-di-silvio-berlusconi-e-positiva-al-covid-la-deputata-era-in-sardegna-con-lui/5919009/" hostname="ilfattoquotidiano.it" description="Anche Marta Fascina, la compagna di Silvio Berlusconi, è risultata positiva al Covid-19. La deputata di Forza Italia, stando alle ultime informazioni, ha fatto ieri il tampone come l’ex premier ed è in isolamento ad Arcore. Fascina ha trascorso con l’ex Cavaliere tutto il periodo del lockdown in Provenza nella villa di Marina Berlusconi, lo …" categories="Cronaca" tags="Coronavirus;Silvio Berlusconi" fingerprint="1082026eb106c409">
  <main>
    <head rend="h1">Marta Fascina, anche la fidanzata di Silvio Berlusconi è positiva al Covid. La deputata era in Sardegna con lui</head>
    <graphic src="https://st.ilfattoquotidiano.it/wp-content/uploads/2020/08/12/fascinaberlusconi-690x362.jpg"/>
    <p>Anche <hi rend="#b">Marta Fascina</hi>, la compagna di <hi rend="#b">Silvio Berlusconi</hi>, è risultata positiva al Covid-19. La deputata di <hi rend="#b">Forza Italia</hi>, stando alle ultime informazioni, ha fatto ieri il <hi rend="#b">tampone</hi> come l’ex premier ed è in isolamento ad <hi rend="#b">Arcore</hi>. Fascina ha trascorso con l’ex Cavaliere tutto il periodo del lockdown in Provenza nella villa di Marina Berlusconi, lo ha accompagnato sulla barca di <hi rend="#b">Ennio Doris</hi> ed è stata anche lei in vacanza in <hi rend="#b">Sardegna</hi>. Si allarga quindi la cerchia di familiari e amici di B. contagiati dal coronavirus <ref target="https://www.ilfattoquotidiano.it/2020/09/03/silvio-berlusconi-sgrida-i-figli-barbara-e-luigi-troppe-leggerezze-questa-estate-tra-capri-e-la-sardegna-ed-e-arrivato-il-covid/5918706/">dopo i casi di Luigi e Barbara Berlusconi</ref>. E in Forza Italia c’è <ref target="https://www.ilfattoquotidiano.it/2020/09/03/berlusconi-positivo-al-covid-tra-gli-ultimi-a-incontrarlo-bernini-e-gelmini-e-in-forza-italia-qualcuno-punta-il-dito-contro-briatore/5918767/">“chi punta il dito contro Briatore”</ref> per ricostruire la catena di trasmissione del virus. Attesa per il risultato dei test di alcuni esponenti del partito entrati in contatto con la coppia nelle ultime settimane, tra cui <hi rend="#b">Niccolò Ghedini</hi>, <hi rend="#b">Anna Maria Bernini</hi> e <hi rend="#b">Mariastella Gelmini</hi>.</p>
    <p>Trent’anni, nata a Melito di Porto Salvo, in provincia di Reggio Calabria, ma cresciuta a <hi rend="#b">Portici</hi>, Marta Fascina fa coppia fissa con B. dopo la rottura dell’ex premier con <hi rend="#b">Francesca Pascale</hi>. La loro relazione è stata ufficializzata <ref target="https://www.ilfattoquotidiano.it/2020/08/12/chi-e-marta-fascina-la-nuova-fidanzata-di-silvio-berlusconi-con-il-55-di-assenze-in-parlamento-durante-le-votazioni/5897885/">dopo la pubblicazione di alcuni scatti che li ritraggono insieme su Chi, il settimanale di famiglia</ref>. Fascina è deputata in quota Forza Italia, ma stando ai dati di </p>
    <p><hi rend="#i">Open Parlamento</hi>l’ultima volta che ha votato in aula risale al dicembre scorso, quando si è espressa contro la</p>
    <p><hi rend="#b">legge di bilancio</hi>. Poi non ha partecipato a tutte le sedute per approvare i provvedimenti relativi all’emergenza coronavirus. Anche perché ha trascorso la prima metà dell’anno a Nizza insieme a Berlusconi, riducendo il più possibile i contatti con l’esterno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>