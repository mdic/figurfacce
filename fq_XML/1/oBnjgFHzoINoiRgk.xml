<doc sitename="Il Fatto Quotidiano" title="Berlusconi: &quot;Se la Lega non manterrà le promesse, salterà tutto per aria&quot;. Poi attacca M5S: &quot;Rendono i cittadini sudditi&quot; - Il Fatto Quotidiano" author="F Q" date="2018-10-05" url="https://www.ilfattoquotidiano.it/2018/10/05/berlusconi-se-la-lega-non-manterra-le-promesse-saltera-tutto-per-aria-poi-attacca-m5s-rendono-i-cittadini-sudditi/4673517/" hostname="ilfattoquotidiano.it" description="“Salterà tutto per aria”. A prevedere una imminente caduta dell’esecutivo gialloverde è Silvio Berlusconi che, intervenendo alla convention di Forza Italia a Milano e aver criticato la manovra di bilancio, tende nuovamente la mano al leader della Lega, Matteo Salvini: “Come può fare Salvini a spiegare a tutti questi elettori che sta facendo il contrario di quello …" categories="Politica" tags="Forza Italia;Lega;Matteo Salvini;Movimento 5 Stelle;Silvio Berlusconi" fingerprint="f694567935bdd33f">
  <main>
    <head rend="h1">Berlusconi: “Se la Lega non manterrà le promesse, salterà tutto per aria”. Poi attacca M5S: “Rendono i cittadini sudditi”</head>
    <graphic src="https://st.ilfattoquotidiano.it/wp-content/uploads/2018/10/05/berlusconi-675.jpg"/>
    <p>“Salterà tutto per aria”. A prevedere una imminente caduta dell’esecutivo gialloverde è <hi rend="#b">Silvio Berlusconi</hi> che, intervenendo alla convention di <hi rend="#b">Forza Italia</hi> a <hi rend="#b">Milano</hi> e aver criticato la <hi rend="#b">manovra di bilancio</hi>, tende nuovamente la mano al leader della <hi rend="#b">Lega</hi>, <hi rend="#b">Matteo Salvini:</hi> “Come può fare Salvini a spiegare a tutti questi elettori che sta facendo il contrario di quello che aveva promesso? – ha detto – Credo che <hi rend="#b">tutto salterà per aria</hi> e si dovrà andare a <hi rend="#b">nuove elezioni</hi> in cui il centrodestra, a mio parere, avrà la maggioranza assoluta e potrà andare da solo al governo”.</p>
    <p>Il capo di Forza Italia si è anche scagliato contro la manovra di bilancio “nemica”, dice, degli imprenditori che si ribelleranno: “Non passerà molto tempo prima che tutti gli imprenditori del Paese, soprattutto quelli del Nord che hanno dato il loro sostegno alla Lega, si accorgano di come questa manovra di bilancio sia <hi rend="#b">nemica del lavoro</hi>, delle imprese e dell’Italia”, ha continuato Berlusconi ribadendo che i tagli delle tasse non si vedono affatto, così come, nonostante l’insistenza di <hi rend="#b">Luigi Di Maio</hi> sugli effetti occupazionali del <hi rend="#b">reddito di cittadinanza</hi>, le misure per dare lavoro ai giovani.</p>
    <p>Il fondatore di Fi punta poi il dito contro il<hi rend="#b"> Movimento 5 Stelle</hi>, lanciando anche l’allarme riguardo al pericolo di nuove dittature: “Il <hi rend="#b">M5S</hi> ha detto che scatteranno le manette per il lavoro nero e che chi prende i soldi del reddito di cittadinanza dovrà fare spese ritenute da loro morali. Questa è una concezione di Stato etico che impone l’idea del bene e male e che <hi rend="#b">trasforma i cittadini in sudditi</hi> – ha detto – Non prendiamo alla leggera ciò che accade in Italia. Tutti dobbiamo essere impegnati nel salvare la libertà e la democrazia. Ricordiamoci che le peggiori <hi rend="#b">dittature</hi> non sono nate con colpi di Stato, ma attraverso il voto di cittadini incoscienti”. E poi ha aggiunto: “La giustizia dei Cinque Stelle mi fa davvero paura: amano in maniera appassionata le manette. È una giustizia fatta di processi infiniti. I giudici devono essere distinti dai pm, devono avere altri stipendi, altri uffici. Solo così si realizzerà il giusto processo garantito dalla <hi rend="#b">Costituzione</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>