<doc sitename="Il Fatto Quotidiano" title="Veneto, l'assessore regionale Donazzan lascia Forza Italia: il partito di Berlusconi in giunta non esiste più - Il Fatto Quotidiano" author="Giuseppe Pietrobelli" date="2018-12-06" url="https://www.ilfattoquotidiano.it/2018/12/06/veneto-lassessore-regionale-donazzan-lascia-forza-italia-il-partito-di-berlusconi-in-giunta-non-esiste-piu/4815916/" hostname="ilfattoquotidiano.it" description="Dove trovate un partito che ha vinto le elezioni regionali, ma a distanza di tre anni non ha neppure un assessore? In Veneto. O un partito il cui capogruppo da due anni non ha rinnovato la tessera? Accade anche questo in Veneto dove, con la complicità dello strapotere della Lega e del governatore Luca Zaia, …" categories="Politica" tags="Forza Italia;Giancarlo Galan;Lega;Luca Zaia;Matteo Salvini;Silvio Berlusconi;Veneto" fingerprint="16851164f9364b29">
  <main>
    <head rend="h1">Veneto, l’assessore regionale Donazzan lascia Forza Italia: il partito di Berlusconi in giunta non esiste più</head>
    <graphic src="https://st.ilfattoquotidiano.it/wp-content/uploads/2015/01/donazzan-675.jpg"/>
    <p>Dove trovate un <hi rend="#b">partito</hi> che ha vinto le <hi rend="#b">elezioni</hi><hi rend="#b">regionali</hi>, ma a distanza di tre anni non ha neppure un <hi rend="#b">assessore</hi>? In <hi rend="#b">Veneto</hi>. O un partito il cui <hi rend="#b">capogruppo</hi> da due anni non ha rinnovato la <hi rend="#b">tessera</hi>? Accade anche questo in <hi rend="#b">Veneto</hi> dove, con la complicità dello strapotere della <hi rend="#b">Lega</hi> e del governatore <hi rend="#b">Luca</hi><hi rend="#b">Zaia</hi>, ciò che rimane di <hi rend="#b">Forza Italia</hi> rasenta il nulla. Almeno come rappresentatività politica. L’assessore all’Istruzione e al Lavoro <hi rend="#b">Elena Donazzan</hi> ha, infatti, lasciato il <hi rend="#b">partito</hi>, ma è rimasta in giunta. Non ci sarà nessun valzer di <hi rend="#b">poltrone</hi> per dare agli azzurri almeno un posto nella giunta diventata ormai un monocolore leghista. Donazzan resta, anche se da ex. E Zaia si può permettere di dire: “Sarebbe <hi rend="#b">imbarazzante</hi> vedere Zaia che fa dibattiti tu dentro, tu fuori perché questi litigano tra di loro”. E ancora: “Ho massimo rispetto per gli <hi rend="#b">alleati</hi>, ma sono uomini e donne loro. Io sono partito nel 2010 con uno <hi rend="#b">slogan</hi> che loro hanno condiviso: prima il Veneto. E i veneti. Punto, io devo <hi rend="#b">governare</hi>”.</p>
    <p>È accaduto ai margini di un <hi rend="#b">consiglio</hi><hi rend="#b">regionale</hi> in cui il governatore si è presentato (una novità quasi assoluta durante la <hi rend="#b">legislatura</hi>) per ribadire che si attende presto da Roma l’autonomia del <hi rend="#b">Veneto</hi>. Nel frattempo, si è trovato sul tavolo la richiesta del neo coordinatore veneto di Forza Italia, <hi rend="#b">Davide Bendinelli</hi>, di surrogare l’assessore che ha girato le spalle al partito, trasformando l’associazione culturale “<hi rend="#b">Amo il Veneto</hi>” nella bozza di un nuovo <hi rend="#b">soggetto</hi><hi rend="#b">politico</hi>. Il riferimento al Veneto non è casuale, Donazzan guarda verso <hi rend="#b">Salvini</hi> e completa così una parabola che nel 2000 l’aveva vista eletta consigliere con <hi rend="#b">Alleanza</hi><hi rend="#b">Nazionale</hi>. Nel 2005 era assessore sempre con An, nel 2010 assessore con il <hi rend="#b">Pdl</hi>, nel 2010 con <hi rend="#b">Forza</hi><hi rend="#b">Italia</hi>. Ma non è l’unica a dimostrarsi in rotta con la casacca azzurra. Il capogruppo <hi rend="#b">Massimo</hi><hi rend="#b">Giorgetti</hi>, infatti, ha ufficialmente comunicato ai colleghi del consiglio che egli è pur sempre il capogruppo di Forza Italia, anche se si è definito un “<hi rend="#b">capogruppo</hi><hi rend="#b">indipendente</hi> e non iscritto da alcuni anni, quindi separato in casa”. Ad un passo dal <hi rend="#b">divorzio</hi>, quindi. Ma siccome nessuno ha, per ora, messo in discussione la sua <hi rend="#b">leadership</hi>, egli resta al suo posto.</p>
    <p><hi rend="#b">Elena Donazzan</hi> un sassolino se l’è tolto qualche giorno fa quando ha spiegato che l’addio a <hi rend="#b">Forza Italia</hi> è dovuto al fatto che i partiti del centrodestra “troppe volte non hanno dato ascolto alle istanze della base e del territorio, provocando un sentimento di <hi rend="#b">delusione</hi><hi rend="#b">diffusa</hi>”. Il suo riferimento sono i valori più tradizionali della famiglia, delle <hi rend="#b">radici</hi><hi rend="#b">cristiane</hi>, del lavoro, dell’impresa e anche dell’<hi rend="#b">autonomia</hi>. La scelta di usare il tricolore nel logo di “<hi rend="#b">Amo il Veneto</hi>” è allo stesso tempo un tributo alle radici della <hi rend="#b">destra</hi><hi rend="#b">politica</hi> e alla svolta leghista, trasformata in Lega per <hi rend="#b">Salvini</hi> premier. Forza Italia nel 2015 aveva solo tre consiglieri eletti, ma il terzo, <hi rend="#b">Massimialiano Barison</hi>, è passato a Fratelli d’Italia. Forza Italia è arrivata a una soglia prossima allo zero dopo un percorso iniziato nel 1995 quando <hi rend="#b">Giancarlo Galan</hi> fu eletto presidente della <hi rend="#b">Regione Veneto</hi> per la prima volta con il 38,8 per cento (FI al 23 per cento). Nel 2000 l’apoteosi: <hi rend="#b">Galan</hi> al 54,9 per cento, Forza Italia al 30,3 per cento e Lega Nord all’11,9 per cento. Nel 2010 il terzo governo Galan fu conquistato con il 50,5 per cento di coalizione, Fi al 22,7 e <hi rend="#b">Lega Nord</hi> al 14,65 per cento. L’inizio della fine, con la complicità degli scandali che poi hanno travolto Galan, si ha nel 2010 quando <hi rend="#b">Zaia</hi> arriva a uno stratosferico 60,1 per cento, la Lega è al 35,1, il Pdl al 24,7. Nel 2015 il tracollo: Zaia vince ancora con il 50 per cento tondo, Lega e <hi rend="#b">lista Zaia</hi> arrivano al 40,1, mentre Forza Italia precipita al 5,97 per cento. Un piccolo bottino di voti che valeva un <hi rend="#b">assessore</hi>. Ma che adesso si è volatilizzato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>