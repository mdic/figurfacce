<doc sitename="Il Fatto Quotidiano" title="Nunzia De Girolamo e Francesco Boccia raccontano il loro amore clandestino: &quot;Avevamo paura che Berlusconi ci scoprisse&quot; - Il Fatto Quotidiano" author="Davide Turrini" date="2021-04-19" url="https://www.ilfattoquotidiano.it/2021/04/19/nunzia-de-girolamo-e-francesco-boccia-raccontano-il-loro-amore-clandestino-avevamo-paura-che-berlusconi-ci-scoprisse/6170725/" hostname="ilfattoquotidiano.it" description="L'AMORE CLANDESTINO DI BOCCIA E DE GIROLAMO &quot;Avevamo paura che Berlusconi ci scoprisse&quot;" categories="Attualità" tags="Nunzia De Girolamo;Silvio Berlusconi" fingerprint="b7fd7c2d6024ed20">
  <main>
    <p>L’amore clandestino di Nunzia e Francesco. Tommaso Labate sul <hi rend="#i">Corriere della Sera</hi> intervista l’ex ministro per gli affari regionali, il piddino <hi rend="#b">Francesco Boccia,</hi> marito di <hi rend="#b">Nunzia De Girolamo</hi>, ex deputata del centrodestra, oggi conduttrice tv. Lo spartito è un po’ quello vecchio e trito di una presunta contrapposizione politica (la De Girolamo da deputata del partito di Alfano è stata ministro del governo Letta, mentre Boccia vota assieme a Forza Italia e Lega il governo Draghi), ma i dettagli in sé sono curiosi.</p>
    <p>Intanto l’incontro tra i due avvenne nel 2009 a margine di un convegno sul caos spazzatura all’università di Napoli. L<hi rend="#b">ui che fa “l’uomo” e tenta di “difenderla” dalla platea di centrosinistra</hi>; e lei che fa la donna durissima e dice “mi difendo da sola”. Poi il sentimento d’amore si sviluppa grazie ad uno scambio di mail fittissimo, fino a quando Francesco azzarda un anticonvenzionale pranzo: “Dura meno della cena ed è meno compromettente”. È l’inizio della frequentazione clandestina, del viaggio in Libano con la macchina a noleggio dove i due si spingono fino al confine “presidiato dagli Hezbollah” perché “laggiù non ci conosceva nessuno”. Infine la clandestinità che prosegue nell’epoca dello scontro tra Berlusconi e gli avversari vari. Siamo nel 2009, Boccia vive in gran segreto a casa della De Girolamo: “<hi rend="#b">Quando uno dei due riceveva una telefonata di lavoro andava a parlare in un’altra stanza.</hi> La politica doveva rimanere fuori dal rapporto, altrimenti sarebbe finita male e subito”.</p>
    <p>Ma ecco che tutto esce alla luce del sole, quando decidono di raccontare del loro gioioso rapporto a Berlusconi. Aperitivo post presentazione dell’ennesimo libro di <hi rend="#b">Bruno Vespa.</hi> “Lui mi chiede perché lo attacchiamo così tanto e io parlo dieci minuti contestandogli punto per punto la sua politica economica – spiega fiero Boccia – Nunzia era pallida in volto, temeva mi cacciasse di casa. E invece che cosa fa? Mi ascolta senza interrompermi e poi mi dice “be’, quanto la capisco…”. Praticamente (sorride, ndr ) dava la colpa di quei provvedimenti a Giulio Tremonti”. Insomma invece del tifone esce il sereno. “V<hi rend="#b">a bene, basta che ti tratti come una regina”, è il sigillo dell’uomo di Arcore.</hi> E tutti vissero felici e contenti.</p>
  </main>
  <comments/>
</doc>