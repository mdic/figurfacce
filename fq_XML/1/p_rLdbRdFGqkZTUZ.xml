<doc sitename="Il Fatto Quotidiano" title="Silvio Berlusconi compie 84 anni, ma festeggia in quarantena. Da Tajani al Milan, gli auguri social: &quot;Buon compleanno presidente&quot; - Il Fatto Quotidiano" author="F Q" date="2020-09-29" url="https://www.ilfattoquotidiano.it/2020/09/29/silvio-berlusconi-compie-84-anni-ma-festeggia-in-quarantena-da-tajani-al-milan-gli-auguri-social-buon-compleanno-presidente/5947883/" hostname="ilfattoquotidiano.it" description="Silvio Berlusconi compie 84 anni. Quest’anno però i festeggiamenti sono rinviati: l’ex premier è ancora positivo al Covid-19, contro il quale combatte da quasi un mese. In isolamento ad Arcore, in Brianza, attende in quarantena, e senza poter vedere nessuno, un esito negativo del tampone. Con lui la fidanzata Marta Fascina, deputata di Forza Italia, …" categories="Attualità" tags="Coronavirus;Silvio Berlusconi;Tamponi Covid 19" fingerprint="18ae346cb12dc34c">
  <main>
    <p><hi rend="#b">Silvio</hi><hi rend="#b">Berlusconi</hi> compie <hi rend="#b">84 anni</hi>. Quest’anno però i festeggiamenti sono rinviati: l’ex premier è ancora <hi rend="#b">positivo al Covid-19</hi>, contro il quale combatte da quasi un mese. In isolamento ad <hi rend="#b">Arcore</hi>, in <hi rend="#b">Brianza</hi>, attende in quarantena, e senza poter vedere nessuno, un esito negativo del tampone. Con lui la fidanzata <hi rend="#b">Marta Fascina</hi>, deputata di <hi rend="#b">Forza Itali</hi>a, anche lei risultata positiva nelle scorse settimane. Gli auguri di famigliari e amici stanno arrivando tramite <hi rend="#b">telefonate</hi>, <hi rend="#b">videochiamate</hi> e <hi rend="#b">social</hi>.</p>
    <p>“Non c’è un grande imprenditore, non c’è un <hi rend="#b">grande politico</hi>, se quel grande imprenditore e grande politico non è un<hi rend="#b"> grande uomo</hi>. Buon compleanno Silvio!”, scrive sui social <hi rend="#b">Antonio Tajani</hi>, vicepresidente di Forza Italia, allegando un video con foto dei due insieme. Gli auguri arrivano anche a nome di tutto il gruppo di <hi rend="#b">Forza Italia</hi> della Camera dei deputati: “Protagonista di tante battaglie, leader indiscusso del nostro movimento, uomo politico e imprenditore visionario e lungimirante”, scrive <hi rend="#b">Mariastella Gelmini</hi>, capogruppo di Forza Italia alla Camera. “Buon compleanno di cuore a Silvio Berlusconi, con l’augurio che riesca a vincere al più presto la sua battaglia contro il Covid per tornare a lavorare per il bene del Paese”, ha augurato a Berlusconi la vicepresidente della Camera e deputata di Forza Italia <hi rend="#b">Mara Carfagna</hi>.</p>
    <p>A fare gli auguri al leader di Forza Italia anche il <hi rend="#b">Monza</hi>, società arrivata quest’anno in<hi rend="#b"> serie B</hi> di cui Berlusconi è presidente dal <hi rend="#b">2018</hi>, che lo invita all’U-Power Stadium “per vivere insieme la stagione del Grande Sogno”. Anche il <hi rend="#b">Milan</hi>, squadra portata ai vertici del calcio mondiale durante la proprietà Berlusconi durata <hi rend="#b">31 anni</hi>, augura buon compleanno sui suoi social all’ex presidente rossonero: “Happy birthday”.</p>
  </main>
  <comments/>
</doc>