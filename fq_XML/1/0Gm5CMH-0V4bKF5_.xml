<doc sitename="Il Fatto Quotidiano" title="Morto Ettore Romoli, presidente del Consiglio regionale del Friuli-Venezia Giulia e storico dirigente di Forza Italia - Il Fatto Quotidiano" author="F Q" date="2018-06-14" url="https://www.ilfattoquotidiano.it/2018/06/14/morto-ettore-romoli-presidente-del-consiglio-regionale-del-friuli-venezia-giulia-e-storico-dirigente-di-forza-italia/4427310/" hostname="ilfattoquotidiano.it" description="È morto all’età di 80 anni l’ex parlamentare ed ex sindaco di Gorizia Ettore Romoli, eletto il 22 maggio scorso come presidente del Consiglio regionale del Friuli-Venezia Giulia. Romoli, nato a Firenze il 9 aprile 1938, aveva contribuito a fondare Forza Italia, di cui negli anni era stato consigliere nazionale e coordinatore regionale. Con il partito di …" categories="Politica" tags="Forza Italia;Friuli Venezia Giulia;Gorizia;Silvio Berlusconi" fingerprint="49a6bc7ebc4d113d">
  <main>
    <head rend="h1">Morto Ettore Romoli, presidente del Consiglio regionale del Friuli-Venezia Giulia e storico dirigente di Forza Italia</head>
    <graphic src="https://st.ilfattoquotidiano.it/wp-content/uploads/2018/06/14/romoli-1300.jpg"/>
    <p>È morto all’età di 80 anni l’ex parlamentare ed ex sindaco di <hi rend="#b">Gorizia Ettore Romoli</hi>, eletto il 22 maggio scorso come presidente del Consiglio regionale del<hi rend="#b"> Friuli-Venezia Giulia</hi>. Romoli, nato a <hi rend="#b">Firenze</hi> il 9 aprile 1938, aveva contribuito a fondare <hi rend="#b">Forza Italia</hi>, di cui negli anni era stato consigliere nazionale e coordinatore regionale. Con il partito di <hi rend="#b">Silvio Berlusconi</hi> era stato eletto al <hi rend="#b">Senato</hi> nel 1994 e alla <hi rend="#b">Camera</hi> nel 2001, oltre ad essere stato sindaco di Gorizia dal 2007 al 2017.</p>
    <p>“Il presidente del Consiglio Ettore Romoli è morto questa notte all’ospedale di <hi rend="#b">Udine</hi> dove era ricoverato da una quindicina di giorni”, ha scritto in una nota la presidenza del consiglio regionale del Friuli-Venezia Giulia. “Martedì era stato sottoposto a un terzo intervento chirurgico. Purtroppo le condizioni si sono aggravate e nella notte è spirato”. Intorno alla figura di Romoli era scoppiato negli ultimi giorni un caso politico in regione, <ref target="https://www.ilfattoquotidiano.it/premium/articoli/forza-italia-e-lespulsione-in-terapia-intensiva/">con il presidente del Consiglio espulso da Forza Italia “con l’accusa di essere troppo indipendente“</ref>, come hanno scritto in una lettera i figli. Una decisione partita dalla scelta di Romoli di confermare un uomo del </p>
    <p><hi rend="#b">Partito democratico</hi>,</p>
    <p><hi rend="#b">Giorgio Baiutti</hi>, come capo gabinetto della presidenza, e arrivata proprio mentre Romoli si trovava in ospedale.</p>
    <p>Polemiche a parte, è stato lo stesso <hi rend="#b">Silvio Berlusconi</hi> a ricordare Romoli in una nota: “Di lui ricordo con commozione la grande signorilità, la coerenza, la passione politica, il senso delle istituzioni, dimostrati da parlamentare e poi da Sindaco”, ha scritto Berlusconi. “La città di Gorizia e la Regione Friuli-Venezia Giulia perdono un uomo delle istituzioni, appassionato e perbene. Forza Italia perde uno dei suoi migliori dirigenti. Io personalmente perdo un <hi rend="#b">amico</hi> che stimavo e al quale volevo bene”.</p>
    <p>Anche l’attuale presidente regionale, il leghista <hi rend="#b">Massimiliano Fedriga</hi>, ha voluto ricordare Romoli con un messaggio ufficiale: “Mi ha insegnato molto con i <hi rend="#b">fatti</hi>, un uomo di spessore al servizio delle istituzioni ad ogni livello”. Parole di stima nei confronti dell’ex parlamentare sono arrivate sia dal gruppo consiliare del <hi rend="#b">M5s</hi>, che ha parlato di un uomo “sempre disponibile al dialogo e propositivo nel suo impegno politico”, che dall’ex presidente regionale<hi rend="#b"> Debora Serracchiani</hi>: “Il Friuli Venezia Giulia perde un <hi rend="#b">galantuomo</hi>“, ha detto la deputata Pd. “Ettore Romoli è stato un amministratore e un politico verso cui ho nutrito profonda stima e con cui ho avuto rapporti di vera collaborazione, anche se militava su un altro fronte”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>