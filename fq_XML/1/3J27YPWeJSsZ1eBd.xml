<doc sitename="Il Fatto Quotidiano" title="Covid, l'antimafia indaga sui tamponi al Monza Calcio di Berlusconi. Si sospetta la mano della criminalità organizzata - Il Fatto Quotidiano" author="F Q" date="2020-11-23" url="https://www.ilfattoquotidiano.it/2020/11/23/covid-lantimafia-indaga-sui-tamponi-al-monza-calcio-di-berlusconi-si-sospetta-la-mano-della-criminalita-organizzata/6013814/" hostname="ilfattoquotidiano.it" description="Dubbi su come sono stati eseguiti i tamponi, sulla qualifica del personale e anche sulla provenienza dei test, per la quale gli inquirenti non escludono la criminalità organizzata. Sotto indagine ci sono i tamponi rapidi fatti ad alcune squadre di calcio, tra cui il Monza di Silvio Berlusconi, dal dottor Cristiano Fusi, noto medico sportivo …" categories="Calcio" tags="Milano;Monza;Procura di Milano;Silvio Berlusconi" fingerprint="8f8d9fc936a9239">
  <main>
    <head rend="h1">Covid, l’antimafia indaga sui tamponi al Monza Calcio di Berlusconi. Si sospetta la mano della criminalità organizzata</head>
    <graphic src="https://st.ilfattoquotidiano.it/wp-content/uploads/2019/09/21/Monza-Calcio-Berlusconi-1200-690x362.jpg"/>
    <p><hi rend="#b">Dubbi</hi> su come sono stati eseguiti i <hi rend="#b">tamponi</hi>, sulla <hi rend="#b">qualifica</hi> del personale e anche sulla <hi rend="#b">provenienza</hi> dei test, per la quale gli inquirenti non escludono la <hi rend="#b">criminalità organizzata</hi>. Sotto indagine ci sono i<hi rend="#b"> tamponi rapidi</hi> fatti ad alcune squadre di calcio, tra cui il <hi rend="#b">Monza</hi> di <hi rend="#b">Silvio Berlusconi</hi>, dal dottor <hi rend="#b">Cristiano Fusi</hi>, noto <hi rend="#b">medico sportivo</hi> di importanti società.</p>
    <p>Per questo la <hi rend="#b">Procura di Milano </hi>ha aperto un’inchiesta sul corretto approvvigionamento ed esecuzione dei tamponi rapidi, nella quale Fusi risulta <hi rend="#b">indagato</hi> per esercizio <hi rend="#b">abusivo</hi> della professione medica. Le pm Silvia <hi rend="#b">Bonardi</hi> e Alessandra <hi rend="#b">Cerreti</hi> della <hi rend="#b">Dda</hi> stanno indagando anche su alcuni test eseguiti a calciatori del Monza calcio che potrebbero essere stati fatti da <hi rend="#b">personale non qualificato</hi>. Le indagini, coordinate dalla <hi rend="#b">Dda</hi> e affidate ai carabinieri del <hi rend="#b">Nas</hi> e alla Guardia di <hi rend="#b">Finanza,</hi> hanno portato questa mattina alla perquisizione dell’abitazione di Fusi, dei suoi studi professionali e della sua auto. Sono anche stati acquisiti <hi rend="#b">documenti</hi> utili alle indagini presso la<hi rend="#b"> clinica Zucchi</hi> di Monza, dove Fusi è Responsabile dell’Unità Operativa di Riabilitazione Specialistica, e presso la <hi rend="#b">clinica Madonnina</hi>, dove ha uno studio professionale.</p>
    <p>Secondo l’ipotesi investigativa, i presunti tamponi irregolari agli sportivi sono stati eseguiti negli <hi rend="#b">ultimi mesi</hi>, in particolare <hi rend="#b">dall’estate</hi> in poi, da personale non qualificato. Ma la Dda indaga anche su tutti i <hi rend="#b">passaggi</hi> per l’<hi rend="#b">approvvigionamento</hi> dei tamponi, passando per l’<hi rend="#b">esecuzione</hi> dei test, per i <hi rend="#b">laboratori</hi> di analisi dove sono stati processati fino al <hi rend="#b">rilascio</hi> dei <hi rend="#b">certificati</hi> ai calciatori. Uno degli obiettivi delle indagini è quello di accertare se dietro a questo presunto giro di <hi rend="#b">test irregolari</hi> possa esserci l’ombra della<hi rend="#b"> criminalità organizzata</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>