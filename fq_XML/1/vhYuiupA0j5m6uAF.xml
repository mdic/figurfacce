<doc sitename="Il Fatto Quotidiano" title="Mediaset, Vivendi si mette di traverso contro il trasloco in Olanda. E il Biscione accusa i francesi di &quot;comportamenti illeciti&quot; - Il Fatto Quotidiano" author="Fiorina Capozzi" date="2019-08-26" url="https://www.ilfattoquotidiano.it/2019/08/26/mediaset-vivendi-si-mette-di-traverso-contro-il-trasloco-in-olanda-e-il-biscione-accusa-i-francesi-di-comportamenti-illeciti/5409446/" hostname="ilfattoquotidiano.it" description="Nel momento più delicato della crisi di governo, la famiglia Berlusconi si prepara ad affrontare una partita decisiva per il futuro di Mediaset. Con i francesi di Vivendi che hanno deciso di mettersi di traverso ricorrendo anche alla magistratura. Nel dettaglio, nell’assemblea del 4 settembre andrà al voto il progetto Media For Europe (MFE), la …" categories="Lobby" tags="Mediaset;Silvio Berlusconi;Vincent Bollorè;Vivendi" fingerprint="49e4710a4506c75c">
  <main>
    <head rend="h1">Mediaset, Vivendi si mette di traverso contro il trasloco in Olanda. E il Biscione accusa i francesi di “comportamenti illeciti”</head>
    <graphic src="https://st.ilfattoquotidiano.it/wp-content/uploads/2019/08/26/piersilvio-1200-690x362.jpg"/>
    <p>Nel momento più delicato della<hi rend="#b"> crisi di governo</hi>, la famiglia <hi rend="#b">Berlusconi</hi> si prepara ad affrontare una partita decisiva per il futuro di <hi rend="#b">Mediaset</hi>. Con i francesi di <hi rend="#b">Vivendi</hi> che hanno deciso di mettersi di traverso ricorrendo anche alla magistratura. Nel dettaglio, nell’assemblea del 4 settembre andrà al voto il progetto <hi rend="#b">Media For Europe</hi> (MFE), la <ref target="https://www.ilfattoquotidiano.it/2019/06/07/mediaset-trasferisce-la-sede-legale-in-olanda-pier-silvio-berlusconi-obiettivo-fare-broadcaster-europeo/5239954/"> cassaforte che il consiglio di Mediaset vorrebbe creare per aggregare tutti gli asset del Biscione e traslocare in Olanda</ref>.</p>
    <p>Il gruppo che fa capo alla famiglia <hi rend="#b">Bolloré</hi> ha deciso però di votare contro il progetto. Inoltre ha presentato un<hi rend="#b"> ricorso d’urgenza al Tribunale di Milano</hi> per tutelare il proprio <hi rend="#b">diritto di voto</hi>. Ora toccherà alla magistratura esprimersi in una questione non da poco dal momento che MFE è forse la più importante operazione del settore televisivo mai realizzata in Italia. Un <hi rend="#b">riassetto</hi> che si sta materializzando in un contesto di debolezza della politica nazionale e del<hi rend="#b"> sistema di vigilanza</hi> visto che il mandato dell’<hi rend="#b">Agcom</hi> è <hi rend="#b">scaduto</hi> a fine luglio senza un accordo politico sulle nuove nomine dei vertici.</p>
    <p>Nel dettaglio, Vivendi, che detiene il 28,2% di Mediaset di cui il 19,9% attraverso la <hi rend="#b">Simons fiduciaria</hi>, ritiene che il progetto MFE giochi contro i piccoli soci. Il motivo? Per i francesi “i diritti di voto degli<hi rend="#b"> azionisti di minoranza</hi>, in particolare di Vivendi, sarebbero indebitamente <hi rend="#b">pregiudicati</hi> nel quadro dello statuto proposto da MFE” come spiega una nota del gruppo controllato dalla famiglia Bolloré. Difficile dire se la posizione dei francesi potrà bloccare i piani della famiglia Berlusconi per Mediaset. Ma i precedenti non testimoniano a favore. Nell’ultima assise del 18 aprile, il consiglio di Mediaset ha <hi rend="#b">estromesso</hi> Vivendi dal voto. Di qui la decisione dei francesi di presentare un ricorso d’urgenza in Tribunale per garantirsi la possibilità di esprimersi nell’assemblea del 4 settembre. Almeno per la quota di Mediaset detenuta direttamente (il 9,99%), come ha spiegato una nota del gruppo francese.</p>
    <p>La mossa di Vivendi arriva ad una manciata di giorni di distanza dalla decisione di Mediaset di presentare un esposto in <hi rend="#b">Consob</hi> e in <hi rend="#b">Agcom</hi> contro il socio francese per presunta<hi rend="#b"> manipolazione del corso di Borsa</hi> del titolo del Biscione. Secondo Mediaset, “Vivendi ha fatto filtrare notizie non confermate con l’evidente intento di screditare tanto il merito dell’operazione di<hi rend="#b"> fusione transfrontaliera</hi> deliberata dai Consigli di Amministrazione di Mediaset e Mediaset España lo scorso 7 giugno, quanto la possibilità di realizzarla – come spiega una nota di Cologno Monzese datata 22 agosto -. Si tratta di un comportamento illecito che danneggia Mediaset, Mediaset España e i loro azionisti, che si trovano a fronteggiare un andamento del titolo fortemente condizionato da r<hi rend="#b">umors indotti ad arte</hi>”.</p>
    <p>Per il Biscione, insomma, Vivendi starebbe ripetendo uno schema già adottato <ref target="https://www.ilfattoquotidiano.it/2016/12/17/mediaset-vivendi-lad-dei-francesi-vogliamo-arrivare-a-unalleanza-la-replica-di-cologno-nessuna-trattativa/3266706/">nel dicembre 2016 quando tentò invano di scalare il gruppo della famiglia Berlusconi</ref>. Questa volta però la posta in palio è più alta dal momento che se l’operazione MFE andasse a buon fine, </p>
    <p><hi rend="#b">Fininvest</hi>rafforzerebbe definitivamente la presa sul gruppo di Cologno Monzese senza la necessità di una costosa offerta pubblica di acquisto. E metterebbe così le basi per un</p>
    <p><hi rend="#b">polo europeo della tv</hi>con forti radici in Italia e Spagna, oltre</p>
    <p><ref target="https://www.ilfattoquotidiano.it/2019/05/29/mediaset-prende-il-95-della-tedesca-prosiebensat1-berlusconi-scelta-di-lungo-periodo-logica-piu-internazionale/5216969/">alla partecipazione nella tedesca</ref>.</p>
    <hi rend="#b">Prosiebensat</hi>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>