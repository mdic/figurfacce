<doc sitename="Il Fatto Quotidiano" title="Silvio Berlusconi non risponde in tribunale ma scherza con Maurizio Costanzo: &quot;Neanche con una bomba l'ho fatto smettere di fare tv&quot; - Il Fatto Quotidiano" author="F Q" date="2019-11-12" url="https://www.ilfattoquotidiano.it/2019/11/12/silvio-berlusconi-non-risponde-in-tribunale-ma-scherza-con-maurizio-costanzo-neanche-con-una-bomba-lho-fatto-smettere-di-fare-tv/5560530/" hostname="ilfattoquotidiano.it" description="Muto in tribunale, loquacissimo e con tanta voglia di scherzare quando entra in uno studio televisivo. Soprattutto quando è a casa sua, nel senso di Mediaset. A 24 ore dalla testimonianza al processo sulla Trattativa tra pezzi dello Stato e Cosa nostra – dove si è avvalso della facoltà di non rispondere – Silvio Berlusconi …" categories="Politica" tags="Silvio Berlusconi" fingerprint="f1bf94ce120cdcb8">
  <main>
    <head rend="h1">Silvio Berlusconi non risponde in tribunale ma scherza con Maurizio Costanzo: “Neanche con una bomba l’ho fatto smettere di fare tv”</head>
    <graphic src="https://st.ilfattoquotidiano.it/wp-content/uploads/2019/11/12/berlusconicostanzo-690x362.jpg"/>
    <p>Muto in tribunale, loquacissimo e con tanta voglia di scherzare quando entra in uno studio televisivo. Soprattutto quando è a casa sua, nel senso di <hi rend="#b">Mediaset</hi>. A 24 ore dalla testimonianza al processo sulla <hi rend="#b">Trattativa</hi> tra pezzi dello <hi rend="#b">Stato</hi> e <hi rend="#b">Cosa nostra</hi> – dove si è avvalso della facoltà di non rispondere – <hi rend="#b">Silvio Berlusconi</hi> è stato ospite di Maurizio Costanzo.</p>
    <p>“Ma davvero sei qui da 4.445 puntate? Non ti sembra di aver esagerato?”, ha esordito l’ex premier nella puntata del<hi rend="#b"> Maurizio Costanzo Show</hi> che andrà in onda mercoledì in seconda serata su Canale 5. “Parla lui”, ha risposto il conduttore. “<hi rend="#b">Non ci sono riuscito a farlo smettere, gli ho fatto anche un attentato, con una bomba</hi>. Siamo vecchietti, dobbiamo smettere. Abbiamo un piede nella tomba”, ha controreplicato l’ex cavaliere. Riferimento diretto all’attentato di <hi rend="#b">via Fauro</hi> del 1993 contro Costanzo. Un tentativo di omicidio contenuto dalle 23 contestazioni per le quali la procura di Firenze ha iscritto nel registro degli indagati lo stesso <hi rend="#b">Berlusconi</hi>. È proprio grazie a quell’indagine sulle stragi del 1993 e i falliti attentati del 1994 che Berlusconi ha potuto avvalersi della facoltà di non rispondere a Palermo. Secondo la corte d’Assise d’appello che sta celebrando il processo sulla Trattativa l’ex premier era, infatti, un teste assistito: come tale ha scelto non sottoporsi alle domande di difesa e accusa. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>