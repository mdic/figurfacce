<doc sitename="Il Fatto Quotidiano" title="Forza Italia implode, Toti lascia: &quot;Ognuno per conto suo, buona fortuna&quot;. Carfagna: &quot;Non farò parte del comitato di liquidazione&quot; - Il Fatto Quotidiano" author="F Q" date="2019-08-01" url="https://www.ilfattoquotidiano.it/2019/08/01/forza-italia-berlusconi-tenta-la-rivoluzione-e-il-partito-implode-toti-lascia-carfagna-tradita-non-faro-parte-del-comitato-di-liquidazione/5362990/" hostname="ilfattoquotidiano.it" description="L’estremo tentativo di Silvio Berlusconi di rilanciare Forza Italia, proponendo anche la creazione dell’Altra Italia, una federazione di centro alternativa alla sinistra e che vorrebbe creare una nuova unione all’interno del centrodestra, ha portato alla rottura con i big del partito. Giovanni Toti ha annunciato, dopo l’ultimatum di mercoledì, che la sua avventura tra i …" categories="Politica" tags="Forza Italia;Giovanni Toti;Mara Carfagna;Silvio Berlusconi" fingerprint="7fe130e4396fc32c">
  <main>
    <head rend="h1">Forza Italia implode, Toti lascia: “Ognuno per conto suo, buona fortuna”. Carfagna: “Non farò parte del comitato di liquidazione”</head>
    <graphic src="https://st.ilfattoquotidiano.it/wp-content/uploads/2019/08/01/toti-carfagna-1200-690x362.jpg"/>
    <p>L’estremo tentativo di <hi rend="#b">Silvio Berlusconi</hi> di rilanciare <hi rend="#b">Forza Italia</hi>, proponendo anche la creazione dell’<hi rend="#b">Altra Italia</hi>, <ref target="https://www.ilfattoquotidiano.it/2019/07/31/forza-italia-lappello-di-berlusconi-formiamo-una-federazione-fra-diversi-soggetti-per-un-nuovo-centro-moderato/5361543/">una federazione di centro alternativa alla sinistra e che vorrebbe creare una nuova unione all’interno del centrodestra</ref>, ha portato alla </p>
    <p><hi rend="#b">rottura con i big del partito</hi>.</p>
    <p><hi rend="#b">Giovanni Toti</hi>ha annunciato, dopo l’ultimatum di mercoledì, che la sua avventura tra i forzisti è finita: “Mi pare che ci siano le condizioni per cui</p>
    <p><hi rend="#b">ognuno vada per conto suo</hi>, è Forza Italia che esce da se stessa.</p>
    <p>
      <hi rend="#b">Buona fortuna</hi>
    </p>
    <p><hi rend="#b">a tutti</hi>“. L’altra coordinatrice voluta dal fondatore,</p>
    <p><hi rend="#b">Mara Carfagna</hi>, è contrariata per il cambio delle regole al tavolo di oggi (giovedì): “Apprendo dalla stampa di un superamento delle decisioni assunte dal Presidente Berlusconi il 19 giugno innanzi ai gruppi parlamentari di Forza Italia e dell’insediamento di un</p>
    <p><hi rend="#b">coordinamento di presidenza</hi>– ha detto la vicepresidente della Camera – Coordinamento del quale nessuno mi ha chiesto di far parte e</p>
    <p><hi rend="#b">di cui non intendo far parte</hi>. È una scelta in direzione esattamente contraria alle intenzioni che mi ha manifestato Berlusconi.</p>
    <p><hi rend="#b">Credo che questo sia il modo migliore per uccidere Forza Italia</hi>e io non farò parte del comitato di liquidazione”.</p>
    <p>Il comitato di cui parla Carfagna è quello annunciato dallo stesso Berlusconi in una nota circolata intorno alle 16 con la quale presentava il nuovo coordinamento nazionale formato da cinque membri. Giovanni Toti era già stato escluso: “Il presidente Silvio Berlusconi, preso atto che il Tavolo delle regole per il nuovo Statuto di Forza Italia ha terminato i suoi lavori e alla luce del suo esito, ha deciso la nomina di un Coordinamento di presidenza – si legge nel documento – A superamento degli incarichi conferiti in data 19 giugno, il Coordinamento sarà costituito dalla senatrice <hi rend="#b">Annamaria Bernini</hi>, dalla vicepresidente della Camera dei deputati onorevole Mara Carfagna, dagli onorevoli <hi rend="#b">Mariastella Gelmini</hi>, <hi rend="#b">Sestino Giacomoni</hi> e dal vicepresidente di Forza Italia <hi rend="#b">Antonio Tajani</hi>“.</p>
    <p>Apriti cielo. Carfagna, che con l’imminente addio di Toti pregustava il ruolo di coordinatore unico del partito, si è ritirata. Il governatore ligure, come aveva già deciso, ha invece salutato i colleghi e abbandonato la formazione: “<hi rend="#b">Non si ha intenzione di cambiare</hi> alcunché – ha detto il presidente della Regione Liguria – Questa avventura iniziata il 19 giugno finisce qui. <hi rend="#b">La tragedia sta diventando farsa</hi>“. </p>
    <p>Sulla stessa linea di Carfagna anche il senatore <hi rend="#b">Paolo Romani</hi>, fedelissimo di Berlusconi: “L’esito della nuova rivoluzione avviata dal Presidente Berlusconi il 19 giugno, dando l’incarico a due coordinatori, Mara Carfagna e Giovanni Toti, di riscrivere le regole interne per rilanciare Forza Italia, sembra quanto mai <hi rend="#b">poco chiaro</hi> – ha detto a margine della riunione – Il tavolo delle regole che doveva condividere le proposte dei coordinatori sembra aver prodotto la <hi rend="#b">soppressione dei coordinatori stessi</hi> e soprattutto del percorso di rinnovamento e di ristrutturazione. Al loro posto un <hi rend="#b">Coordinamento di Presidenza che nasce già monco</hi> e dalle <hi rend="#b">competenze quanto meno confuse</hi> e che, <hi rend="#b">privo di ogni forza innovativa</hi>, sembra avere l’unico scopo di organizzare una consultazione tutta interna dove gli unici ruoli contendibili sono puramente organizzativi. Spicca inoltre l’assenza di organismi di elaborazione e confronto sulla linea politica a dimostrazione del fatto che sembra ci si sia dimenticati completamente di quale sia il ruolo fondamentale di un partito politico: la discussione e la rappresentanza delle istanze, delle sensibilità e delle idee. Forza Italia oggi sembra non aver solo abbandonato un percorso necessario quanto entusiasmante di rinnovamento, ma aver <hi rend="#b">abdicato al ruolo primario di movimento politico</hi>“.</p>
    <p>Già in mattinata, Toti aveva liquidato la proposta lanciata mercoledì da Berlusconi di creare l’<hi rend="#b">Altra Italia</hi>: “Questa non è <hi rend="#b">casa mia</hi> – aveva detto – Non è il posto dove ritengo si possa cercare di ricostruire un centrodestra moderato nei toni e nei contenuti, attento al mondo produttivo che oggi ha poca attenzione da questo governo, alfiere di quelle grandi opere che restano uno dei principali problemi del <hi rend="#b">Paese</hi>“. Poi la stoccata: “Una proposta di futuro non può partire dal passato. Dobbiamo abbracciare il futuro con coraggio, ripartendo dalla democrazia e dal confronto”.</p>
    <p>“Noi non siamo equidistanti dal <hi rend="#b">Pd</hi>, noi siamo gli avversari del <hi rend="#b">Pd</hi>, convintamente avversari. Noi siamo il centrodestra, alleati della <hi rend="#b">Lega</hi> e di <hi rend="#b">FdI</hi>, e con quei <hi rend="#b">partiti</hi> vogliamo tornare al governo di questo Paese e quando ci torneremo dovremo tornarci con facce nuove, idee, energie nuove, una struttura <hi rend="#b">nuova</hi>, aperta e <hi rend="#b">democratica </hi>– aveva aggiunto – Purtroppo non mi sembra che andiamo in questa <hi rend="#b">direzione</hi>, anzi andiamo in <hi rend="#b">direzione contraria</hi>. Il tempo è scaduto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>