<doc sitename="Il Fatto Quotidiano" title="&quot;L'appartamento te lo do in comodato d'uso, se no è corruzione. Quando finisce il processo te lo intesto&quot;. Le parole di Silvio Berlusconi nel 2015 a Barbara Guerra - AUDIO ESCLUSIVO - Il Fatto Quotidiano" author="Andrea Sparaciari" date="2023-11-03" url="https://www.ilfattoquotidiano.it/2023/11/03/lappartamento-te-lo-do-in-comodato-duso-se-no-e-corruzione-quando-finisce-il-processo-te-lo-intesto-le-parole-di-silvio-berlusconi-nel-2015-a-barbara-guerra-audio-esclusivo/7342660/" hostname="ilfattoquotidiano.it" description="“Primo impegno mio, domani, ti facciamo avere subito un contratto di co-mo-da-to. Sai cos’è?”. “Perché il comodato e non l’intestazione?”, chiede lei un po’ sospettosa. “Perché non si può, sarebbe corruzione”, risponde Silvio Berlusconi. Lei l’aveva sempre detto: “Quella casa Silvio me l’aveva promessa. Quindi è mia”. A parlare è Barbara Guerra, tra le primissime …" categories="Cronaca" tags="Barbara Guerra;Silvio Berlusconi" fingerprint="6999812bd828dc01">
  <main>
    <p>“Primo impegno mio, domani, ti facciamo avere subito <hi rend="#b">un contratto di co-mo-da-to</hi>. Sai cos’è?”. “Perché il comodato e non l’intestazione?”, chiede lei un po’ sospettosa. “Perché non si può, sarebbe corruzione”, risponde <hi rend="#b">Silvio Berlusconi</hi>. Lei l’aveva sempre detto: “Quella casa Silvio me l’aveva promessa. Quindi è mia”. A parlare è <hi rend="#b">Barbara</hi><hi rend="#b">Guerra</hi>, tra le primissime invitate alle “<hi rend="#b">cene eleganti</hi>” di <hi rend="#b">Arcore</hi> e poi, negli anni, rimasta presenza costante accanto all’ex premier. La casa in questione di cui Guerra e Berlusconi parlano nel 2015 – in un audio esclusivo che il <hi rend="#i">Fatto Quotidiano</hi> è in grado di farvi ascoltare – è la <hi rend="#b">villa di Bernareggio</hi> di cui ieri hanno dato notizia i giornali. Il contratto di comodato intestato alle signora Guerra “si è estinto” con “la morte dello stesso dott. Berlusconi”. Così la famiglia ha inviato a Guerra, tramite una<hi rend="#b"> società immobiliare</hi>, la richiesta di <hi rend="#b">restituzione dell’immobile</hi> con una raccomandata datata 3 ottobre.</p>
    <p>Ora l’audio con cui, secondo Guerra, si dimostrerebbe come Berlusconi quella casa gliela avesse effettivamente promessa. Anzi, aveva “giurato sulla testa dei miei cinque figli” – dice Berlusconi nell’audio – che, appena concluso il <hi rend="#b">processo Ruby ter</hi>, la avrebbe intestata a Guerra medesima. Ecco perché gli avvocati di Barbara Guerra, <hi rend="#b">Federico</hi><hi rend="#b">Sinicato</hi> e <hi rend="#b">Nicola Di Giannantoni</hi>, hanno deciso di rendere pubblico l’audio di quella conversazione. Una registrazione, risalente al 2015, che da tempo era agli atti nella <hi rend="#b">trattativa</hi> avviata tra i legali di Guerra e di Silvio Berlusconi presso la <hi rend="#b">Camera arbitrale di Milano</hi>, chiamata a fare da mediatore. Secondo l’avvocato Sinicato, sono state diverse le udienze dell’arbitrato, interrotte dalla morte del Cavaliere. La conversazione tra B. e Guerra avviene in pieno processo Ruby Ter, il leader di Forza Italia è imputato per aver <hi rend="#b">comprato</hi> – questa la tesi dei pm –<hi rend="#b"> il silenzio della showgirl</hi> e delle altre ragazze ospiti delle cene di Arcore. Anzi, per i pm, proprio la villa di Bernareggio sarebbe stata la <hi rend="#b">contropartita</hi> del silenzio di Barbara. “Se viene fuori… Se vanno da un notaio, se viene fuori… è un casino tesoro”, dice Silvio. “Di quanti anni sarà il comodato?”, chiede Guerra, sempre dubbiosa sulla sua reale volontà di intestarle l’immobile. “Uno o due…”. E la rassicura: “Mi guardi in faccia? Un uomo che ha fatto<hi rend="#b"> tutte le cose che ho fatto io</hi>, che ha 10mila persone che lavorano per lui, che ha 13 milioni di persone che lo votano, che tra poco sarà <hi rend="#b">presidente della Repubblica</hi>… (…) <hi rend="#b">te lo giuro</hi> sulla testa dei miei cinque figli”. E aggiunge: “E mi fa piacere farlo”. “Appena finisce il processo e i nostri avvocati ci danno il via libera, è tua…”, conclude il Cav. Ma così non è stato.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>