<doc sitename="Il Fatto Quotidiano" title="Mediaset, perfino i vecchi comunisti teorizzano l'intervento dello Stato al fianco di Berlusconi - Il Fatto Quotidiano" author="F Capozzi e G Scacciavillani" date="2020-11-29" url="https://www.ilfattoquotidiano.it/2020/11/29/mediaset-perfino-i-vecchi-comunisti-teorizzano-lintervento-dello-stato-al-fianco-di-berlusconi/6019287/" hostname="ilfattoquotidiano.it" description="Se un asset non è strategico, potrà comunque essere salvato in nome dell’italianità. O magari della difesa della democrazia e del pluralismo. È quello che potrebbe accadere per il caso Mediaset, finita nel mirino della francese Vivendi e per la quale il governo ha varato una norma che affida poteri speciali all’Autorità di vigilanza per …" categories="Lobby" tags="Legge Gasparri;Mediaset;Silvio Berlusconi;Vivendi" fingerprint="edac71aa628dcd69">
  <main>
    <head rend="h1">Mediaset, perfino i vecchi comunisti teorizzano l’intervento dello Stato al fianco di Berlusconi</head>
    <graphic src="https://st.ilfattoquotidiano.it/wp-content/uploads/2020/09/04/Silvio-Berlusconi-1-690x362.jpg"/>
    <p>Se un asset non è strategico, potrà comunque essere salvato in nome dell’italianità. O magari della difesa della democrazia e del pluralismo. È quello che potrebbe accadere per il caso <hi rend="#b">Mediaset</hi>, finita nel mirino della francese <hi rend="#b">Vivendi</hi> e per la quale il governo ha varato una norma che affida poteri speciali all’<hi rend="#b">Autorità di vigilanza per le telecomunicazioni</hi> in caso di scalata. Non a caso sul giornale online <hi rend="#i">Formiche</hi> dello scorso 24 novembre c’è chi delinea <hi rend="#b">scenari inediti</hi> per l’azienda televisiva della famiglia <hi rend="#b">Berlusconi</hi>, prospettando addirittura un intervento pubblico.</p>
    <p>“Se non ha un costo eccessivo per i cittadini, garantire una società italiana rispetto ai francesi è una cosa giusta. No?”, ha dichiarato al giornale atlantista <hi rend="#b">Emanuele Macaluso</hi>, già dirigente del <hi rend="#b">Partito comunista italiano</hi>, ultimo erede della segreteria di <hi rend="#b">Palmiro Togliatti</hi>, nonché ex direttore dell’<hi rend="#i">Unità</hi> e del <hi rend="#i">Riformista</hi>. “Contrordine compagni anche per il Biscione”, è stata la replica di <hi rend="#i">Formiche</hi> cui Macaluso risponde sostenendo che dopo anni in trincea, a Berlusconi andrebbe l’onore delle armi: “Ormai Berlusconi ha un manipolo, non più un grande partito. Questa sua linea di <hi rend="#b">sostegno condizionato al governo</hi> mi sembra una scelta ragionevole”.</p>
    <p>Ragionevole e forse anche produttiva. Un risultato del resto lo ha già raggiunto con la difesa a spada tratta del gruppo di Cologno Monzese grazie all’emendamento salva-Mediaset. Voluto dal ministro pentastellato <hi rend="#b">Stefano Patuanelli</hi>, l’intervento normativo ha infatti affidato all’Agcom l’incarico di vigilare su tutte le operazioni che possano mettere in discussione il <hi rend="#b">pluralismo informativo</hi> nel Paese. Senza però tener conto che ormai il pluralismo informativo si basa su un mercato ben più grande di quello televisivo visto che <hi rend="#b">internet</hi> ha ampliato a dismisura la possibilità di informarsi per i cittadini.</p>
    <p>Come ha precisato il governo, del resto, l’emendamento ribattezzato salva-Mediaset, nasce dall’esigenza di <hi rend="#b">colmare un vuoto normativo</hi> generato da una sentenza della Corte europea che ha dichiarato illegittima la legge <hi rend="#b">Gasparri</hi>. E cioè la norma che vieta il possesso di quote di peso nel settore media e delle telecomunicazioni e in base alla quale l’<hi rend="#b">Agcom</hi> aveva impedito a Vivendi, socio di <hi rend="#b">Telecom Italia</hi>, di esercitare a pieno i suoi diritti di voto nell’assemblea degli azionisti di Mediaset. Ma, secondo Vivendi, la nuova norma è incompatibile con “il diritto internazionale e i principi fondamentali della <hi rend="#b">Costituzione italiana</hi>“. In pratica il finanziere bretone ritiene si tratti di “un intervento <hi rend="#i">ad personam</hi>” per impedire “il legittimo esercizio dei diritti di voto di Vivendi come azionista di minoranza”.</p>
    <p>Non a caso il gruppo francese ha minacciato un <hi rend="#b">ricorso in sede europea</hi>. Ma intanto la norma ha bloccato l’avanzata di Vivendi su Cologno Monzese che ha in corso con i francesi una serie di battaglie legali per ottenere un risarcimento da<hi rend="#b"> 3 miliardi</hi> per il dietrofront d’Oltralpe nella compravendita della <hi rend="#b">pay tv Premium</hi>. Non si tratta di cifra da poco. Basti pensare che il valore di mercato di Mediaset a Piazza Affari di venerdì 27 novembre è di <hi rend="#b">circa 2,3 miliardi</hi>. E la famiglia Berlusconi si è detta indisponibile a trattare con Vivendi senza un adeguato indennizzo per la mancata vendita di Premium. Denaro che i francesi non hanno alcuna intenzione di scucire.</p>
    <p>Di qui lo scontro di fronte alla <hi rend="#b">Corte europea</hi> per la Gasparri e l’emendamento salva-Mediaset che persino una vecchia guardia del Pci come Macaluso giustifica in nome della garanzia di italianità del gruppo. Il passo è breve per immaginare un <hi rend="#b">intervento pubblico</hi> che potrebbe essere per lo Stato un primo passo per arrivare a far parte della compagine azionaria, magari attraverso la <hi rend="#b">Cassa Depositi e Prestiti</hi>, di un gruppo media internazionale come Vivendi. Fantapolitica o realtà?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>