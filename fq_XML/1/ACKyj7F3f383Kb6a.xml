<doc sitename="Il Fatto Quotidiano" title="Silvio Berlusconi e i figli Luigi e Barbara sono positivi al coronavirus: &quot;L'ex presidente del Consiglio asintomatico e in isolamento&quot; - Il Fatto Quotidiano" author="F Q" date="2020-09-02" url="https://www.ilfattoquotidiano.it/2020/09/02/silvio-berlusconi-e-i-figli-luigi-e-barbara-sono-positivi-al-coronavirus-lex-presidente-del-consiglio-asintomatico-e-in-isolamento/5918243/" hostname="ilfattoquotidiano.it" description="Silvio Berlusconi e due dei suoi figli, Luigi e Barbara, sono positivi al coronavirus. L’ex cavaliere è “asintomatico, in isolamento a domicilio”, ha annunciato il suo medico personale Alberto Zangrillo. Il tampone, ha detto il primario di Anestesia e rianimazione dell’ospedale San Raffaele, gli è stato effettuato dopo il recente soggiorno in Sardegna. In quei …" categories="Cronaca" tags="Coronavirus;Silvio Berlusconi" fingerprint="3fabb26539cf413d">
  <main>
    <head rend="h1">Silvio Berlusconi e i figli Luigi e Barbara sono positivi al coronavirus: “L’ex presidente del Consiglio asintomatico e in isolamento”</head>
    <graphic src="https://st.ilfattoquotidiano.it/wp-content/uploads/2020/06/29/berlusconi-690x362.jpg"/>
    <p><hi rend="#b">Silvio Berlusconi</hi> e due dei suoi figli, <hi rend="#b">Luigi</hi> e <hi rend="#b">Barbara</hi>, sono <hi rend="#b">positivi</hi> al <hi rend="#b">coronavirus</hi>. L’ex cavaliere è “<hi rend="#b">asintomatico</hi>, in isolamento a domicilio”, ha annunciato il suo medico personale <hi rend="#b">Alberto Zangrillo</hi>. Il tampone, ha detto il primario di Anestesia e rianimazione dell’<hi rend="#b">ospedale San Raffaele</hi>, gli è stato effettuato dopo il recente soggiorno in <hi rend="#b">Sardegna</hi>. In quei giorni, tra gli altri, l’ex presidente del Consiglio, <hi rend="#b">83 anni</hi>, aveva incontrato l’imprenditore <hi rend="#b">Flavio Briatore</hi>, <ref target="https://www.ilfattoquotidiano.it/2020/08/25/flavio-briatore-ricoverato-in-condizioni-serie-al-san-raffaele-per-coronavirus-non-nel-padiglione-covid-ma-nel-reparto-a-pagamento/5909802/">anche lui risultato positivo la scorsa settimana e ricoverato per alcuni giorni al San Raffaele</ref>.</p>
    <p>Tutti coloro che sono venuti a <hi rend="#b">contatto</hi> con lui, dai <hi rend="#b">familiari</hi> alla nuova <hi rend="#b">segretaria</hi> fino ai più stretti <hi rend="#b">collaboratori</hi> (a cominciare da quelli che sono presenza fissa a <hi rend="#b">Villa San Martino</hi>), sono stati sottoposti anche loro al test, come previsto dalle <hi rend="#b">prescrizioni sanitarie</hi> legate all’emergenza. E sono risultati positivi i figli Luigi e Barbara. Quest’ultima ha avvertito <hi rend="#b">sintomi</hi> che sono durati un paio di giorni.</p>
    <p>“Il presidente <hi rend="#b">continua a lavorare</hi> nella sua residenza di Arcore”, assicurano fonti di <hi rend="#b">Forza Italia</hi> spiegando che trascorrerà lì il periodo di isolamento previsto e “continuerà in ogni caso a sostenere i candidati di <hi rend="#b">Forza Italia</hi> e del centro-destra alle <hi rend="#b">elezioni regionali</hi> ed amministrative”. Poco dopo, intervenendo a un evento del partito, l’ex cavaliere ha assicurato che sarà presente in campagna elettorale “secondo le limitazioni imposte” dalla positività: “Purtroppo mi è successo anche questo ma continuo la battaglia”.</p>
    <p>Durante il periodo più duro dell’<hi rend="#b">epidemia</hi>, l’ex premier aveva trascorso un lungo periodo a <hi rend="#b">Nizza</hi>, in una residenza di famiglia. Rientrato in Italia a giugno, dopo la fine del <hi rend="#b">lockdown</hi>, Berlusconi ha soggiornato in <hi rend="#b">Costa Smeralda</hi> per un periodo durante il mese scorso. In quei giorni, tra le persone incontrate, c’era stato anche Briatore, che il <hi rend="#b">12 agosto</hi> aveva diffuso sui suoi canali social un video nel quale chiacchieravano senza indossare dispositivi di protezione. “Il mio presidente è in gran forma”, aveva detto il proprietario del <hi rend="#b">Billionaire</hi>.</p>
    <p>Dodici giorni più tardi, l’ex <hi rend="#b">manager di Formula 1</hi> era risultato positivo al Covid-19 in seguito a un <hi rend="#b">ricovero</hi> per altre patologie al San Raffaele. Già in quell’occasione, l’entourage di Berlusconi aveva spiegato che l’ex premier si era sottoposto al <hi rend="#b">tampone</hi> per escludere il contagio. Quel giorno rientrò ad <hi rend="#b">Arcore</hi> come da programma e riprese il lavoro per la <hi rend="#b">campagna elettorale</hi> in vista delle elezioni regionali. Un nuovo test è stato effettuato <hi rend="#b">“in via precauzionale”</hi> nelle scorse ore e questa volta ha dato esito positivo.</p>
    <p>Tra i primi ad augurargli una “pronta <hi rend="#b">guarigione</hi> a nome di tutta la comunità dei democratici” è stato <hi rend="#b">Nicola Zingaretti</hi>. “Combatterà con forza anche questa <hi rend="#b">battaglia</hi>. A presto”, scrive su twitter il segretario del <hi rend="#b">Pd</hi>. “Un <hi rend="#b">affettuoso abbraccio</hi> a Silvio Berlusconi con l’augurio di tornare<hi rend="#b"> presto in campo</hi>. Forza Presidente”, è stato invece il tweet del leader di Italia Viva <hi rend="#b">Matteo Renzi</hi>. Il ministro degli Esteri <hi rend="#b">Luigi Di Maio</hi>, ex capo politico del <hi rend="#b">Movimento Cinque Stelle</hi>, si è detto speranzoso che l’ex cavaliere “si riprenda presto e che <hi rend="#b">combatta con la forza</hi> che lo ha sempre contraddistinto anche questa battaglia”.</p>
    <p>Oltre agli auguri di pronta guarigione dei gruppi di Fi alla <hi rend="#b">Camera</hi> e al <hi rend="#b">Senato</hi>, anche i leader dei partiti della coalizione di <hi rend="#b">centrodestra</hi> hanno augurato al fondatore di Forza Italia di riprendersi quanto prima. “Auguri di pronta guarigione – ha scritto sui social <hi rend="#b">Matteo Salvini</hi> – e un abbraccio virtuale all’amico Silvio Berlusconi”. <hi rend="#b">Giorgia Meloni</hi>, a nome di tutta <hi rend="#b">Fratelli d’Italia</hi>, scrive che <hi rend="#b">“è un leone”</hi> e “lo ha dimostrato tante volte: siamo certi che supererà brillantemente anche questo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>