<doc sitename="Il Fatto Quotidiano" title="Roma, Sgarbi: &quot;Centrodestra candida a sindaco Bertolaso e Giletti? Potevano chiamare Checco Zalone. Calenda è la caricatura di Toti&quot; - Il Fatto Quotidiano" author="Gisella Ruccia" date="2020-10-21" url="https://www.ilfattoquotidiano.it/2020/10/21/roma-sgarbi-centrodestra-candida-a-sindaco-bertolaso-e-giletti-potevano-chiamare-checco-zalone-calenda-e-la-caricatura-di-toti/5974480/" hostname="ilfattoquotidiano.it" description="“Il centrodestra non mi ha mai nominato ministro della Cultura? A parte il fatto che sono ancora giovane e c’è ancora tempo, ma prima di me c’erano personalità di grande rilievo come Sandro Bondi, Rocco Buttiglione, Giancarlo Galan. Adesso per Roma il centrodestra ha proposto come candidati sindaco Massimo Giletti e Guido Bertolaso. A questo …" categories="Politica" tags="Anci;Carlo Calenda;Centrodestra;Checco Zalone;Giovanni Toti;Guido Bertolaso;Massimo Giletti;Morgan;Roma;Silvio Berlusconi;Vittorio Sgarbi" fingerprint="3f827a2935c82034">
  <main>
    <p>“<hi rend="#b">Il centrodestra non mi ha mai nominato ministro della Cultura?</hi> A parte il fatto che sono ancora giovane e c’è ancora tempo, ma prima di me c’erano<hi rend="#b"> personalità di grande rilievo come Sandro Bondi, Rocco Buttiglione, Giancarlo Galan</hi>. Adesso per Roma il centrodestra ha proposto come candidati sindaco <hi rend="#b">Massimo Giletti e Guido Bertolaso</hi>. <hi rend="#b">A questo punto potevano chiamare Checco Zalone</hi>“. E’ la staffilata sarcastica inferta al centrodestra dal critico d’arte<hi rend="#b"> Vittorio Sgarbi</hi>, ospite de <hi rend="#b">“L’Italia s’è desta”</hi>, su Radio Cusano Campus.</p>
    <p>Il parlamentare, che annuncia la sua nomina a responsabile dei beni culturali per tutti i comuni d’Italia per decisione dell’<hi rend="#b">Anci</hi>, aggiunge: “L’idea di parte del centrodestra è che la città di Roma possa avere come sindaco una persona, sicuramente capace, come Bertolaso e un conduttore televisivo come Giletti, ignorando però che in passato c’è stato un sindaco come <hi rend="#b">Giulio Carlo Argan</hi> e che si tratta della città in cui c’è una quantità di opere d’arte che da sole potrebbero farla rinascere. <hi rend="#b">Morgan sindaco di Milano? Ha accettato la mia candidatura e ha indicato tra i suoi assessori Francesco Alberoni</hi>“.</p>
    <p>Battuta finale su <hi rend="#b">Carlo Calenda e Silvio Berlusconi</hi>: “Calenda è stato fregato da un video meraviglioso in cui dice che non avrebbe mai fatto il sindaco di Roma. Il problema di Calenda è che, mentre io posso fare qualsiasi cosa perché sono da sempre un solitario e non devo niente a nessuno, lui invece ha tentato di autonomizzarsi ma <hi rend="#b">è una specie di caricatura di Toti. Cioè Calenda sta al Pd come Toti sta a Berlusconi.</hi> Ci sono persone che hanno avuto tutto da un partito e poi cominciano ad allontanarsi – chiosa – Se Calenda va da solo, credo che possa raggiungere il<hi rend="#b"> 3-4%</hi> , ma senza il partito non riesce a vincere. Io invece potrei vincere senza partito, ma non ho mai chiesto niente a nessuno e non ho bisogno di alcun partito. <hi rend="#b">Io sono nato in Parlamento prima di Berlusconi</hi> e sono stato eletto con le preferenze date a me. Una volta Berlusconi disse ad alcuni deputati, tra cui c’ero anche io: ‘Cari colleghi, io ho un complesso di superiorità’. E risposi: ‘Io invece sono superiore senza complessi'”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>