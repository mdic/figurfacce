<doc sitename="Il Fatto Quotidiano" title="Berlusconi, elezioni suppletive se un eletto all'uninominale si dimette. Grazie al Rosatellum può tornare in Parlamento - Il Fatto Quotidiano" author="Emanuele Di Loreto" date="2018-05-12" url="https://www.ilfattoquotidiano.it/2018/05/12/berlusconi-elezioni-suppletive-se-un-eletto-alluninominale-si-dimette-grazie-al-rosatellum-puo-tornare-in-parlamento/4351287/" hostname="ilfattoquotidiano.it" description="Non serve aspettare le prossime politiche né sperare nello scioglimento anticipato delle Camere. Con la riabilitazione concessa dal Tribunale di Sorveglianza di Milano, infatti, venuti meno gli effetti della Legge Severino, Silvio Berlusconi può tornare subito in Parlamento. Grazie ad una norma contenuta nel Rosatellum, la legge elettorale che porta il nome dell’attuale vice presidente …" categories="Politica" tags="Legge Severino;Parlamento;Rosatellum;Silvio Berlusconi" fingerprint="7e8a9471ffc7a318">
  <main>
    <head rend="h1">Berlusconi, elezioni suppletive se un eletto all’uninominale si dimette. Grazie al Rosatellum può tornare in Parlamento</head>
    <graphic src="https://st.ilfattoquotidiano.it/wp-content/uploads/2017/12/02/berlusconi-675.jpg"/>
    <p>Non serve aspettare le prossime politiche né sperare nello scioglimento anticipato delle Camere. <ref target="https://www.ilfattoquotidiano.it/2018/05/12/silvio-berlusconi-il-tribunale-ha-concesso-la-riabilitazione-stop-agli-effetti-della-severino-ora-e-candidabile/4350546/">Con la riabilitazione concessa dal Tribunale di Sorveglianza di Milano</ref>, infatti, venuti meno gli effetti della Legge Severino, </p>
    <p><hi rend="#b">Silvio Berlusconi</hi>può tornare subito in Parlamento. Grazie ad una norma contenuta nel</p>
    <p><hi rend="#b">Rosatellum</hi>, la legge elettorale che porta il nome dell’attuale vice presidente di Montecitorio,</p>
    <p><hi rend="#b">Ettore Rosato</hi>. E che all’articolo 2 (punto 10) recita: “Nel caso in cui rimanga</p>
    <p><hi rend="#b">vacante</hi>per qualsiasi causa, anche sopravvenuta, un seggio in un</p>
    <p><hi rend="#b">collegio uninominale</hi>si procede ad elezioni suppletive…”.</p>
    <p>Insomma, basterebbe che un qualunque parlamentare di <hi rend="#b">Forza Italia</hi>, eletto alle politiche del 4 marzo nella quota maggioritaria, si dimettesse, per rendere necessarie nuove elezioni (solo in quel determinato collegio uninominale). Magari ricompensando lo stoico deputato o senatore, immolato per il ritorno dell’ex Cavaliere in Parlamento, garantendogli un posto al Consiglio Superiore della Magistratura (a breve le Camere eleggeranno i membri laici) o un <hi rend="#b">seggio blindato</hi> alle prossime Europee del 2019.</p>
    <p>La norma che Berlusconi può sfruttare è un <hi rend="#b">automatismo</hi> del sistema maggioritario previsto dal Rosatellum, ma già presente nel vecchio <hi rend="#b">Mattarellum</hi>. Che si applica in caso di <hi rend="#b">vacatio</hi>, nei soli collegi uninominali, per cause sopravvenute. Come ad esempio la morte o, appunto, le dimissioni dell’eletto. Si tratta in pratica dello stesso meccanismo, tanto per citare un precedente, che permise nel <hi rend="#b">1997</hi> ad <hi rend="#b">Antonio Di Pietro</hi>, un anno dopo la celebrazione delle Politiche del 1996, di di diventare senatore con le suppletive del Mugello.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>