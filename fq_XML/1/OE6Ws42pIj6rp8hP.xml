<doc sitename="Il Fatto Quotidiano" title="Crosetto a La7: “Il primo problema del centrodestra ora è rompere le scatole a Giorgia Meloni, perché sta crescendo troppo” - Il Fatto Quotidiano" author="F Q" date="2021-06-03" url="https://www.ilfattoquotidiano.it/2021/06/03/crosetto-a-la7-il-primo-problema-del-centrodestra-ora-e-rompere-le-scatole-a-giorgia-meloni-perche-sta-crescendo-troppo/6218813/" hostname="ilfattoquotidiano.it" description="“Sarò duro e sincero: il centrodestra non sta affrontando le amministrative a Roma per vincerle, ma per cercare in qualche modo di regolarsi all’interno. Adesso il problema del centrodestra si chiama Giorgia Meloni: sta crescendo troppo e bisogna evitare che le amministrative siano un ulteriore elemento di crescita per la Meloni. Quindi, il primo problema …" categories="La7" tags="Antonio Tajani;Forza Italia;Fratelli dItalia;Giorgia Meloni;Guido Crosetto;Maurizio Gasparri;Roma;Silvio Berlusconi" fingerprint="ab92485589d523ec">
  <main>
    <p>“Sarò duro e sincero: il centrodestra non sta affrontando<hi rend="#b"> le amministrative a Roma</hi> per vincerle, ma per cercare in qualche modo di regolarsi all’interno. <hi rend="#b">Adesso il problema del centrodestra si chiama Giorgia Meloni</hi>: sta crescendo troppo e bisogna evitare che le amministrative siano un ulteriore elemento di crescita per la Meloni. Quindi,<hi rend="#b"> il primo problema del centrodestra è rompere le scatole su Roma</hi>”. Sono le parole dell’esponente di <hi rend="#b">Fratelli d’Italia, Guido Crosetto,</hi> ospite di <ref target="http://www.la7.it/coffeebreak"> “Coffee break”</ref>, su La7.</p>
    <p>L’ex parlamentare spiega: “<hi rend="#b">A Roma il centrodestra ha bocciato tutti i candidati che finora ha proposto Giorgia Meloni.</hi><hi rend="#b">Le stanno mettendo i bastoni tra le ruote</hi>. Stanno tenendo fermo il pallino su Roma, che è la città che più facilmente il centrodestra potrebbe vincere. Ma questo era già successo l’altra volta: io ricordo che <hi rend="#b">fu Tajani a far saltare l’appoggio alla Meloni.</hi> Alla fine Forza Italia s’inventò l’altro candidato, <hi rend="#b">la Meloni rimase da sola</hi> a correre su Roma e – continua – <hi rend="#b">la città fu regalata alla Raggi</hi>. Quindi, non è una cosa nuova: <hi rend="#b">su Roma si gioca la partita della sopravvivenza di Forza Italia</hi>, che non è purtroppo quella di <hi rend="#b">Berlusconi</hi>, perché da primo partito riusciva a rinunciare a qualcosa per mettere d’accordo gli altri. Ora invece su Roma Forza Italia vuole in qualche modo esistere e ha la necessità di esprimere un candidato. E infatti ha proposto <hi rend="#b">Gasparri</hi>”.</p>
    <p>Crosetto chiosa: “Sta quindi succedendo uno scontro all’interno del centrodestra, che si gioca facendo una partita a scacchi sulle candidature delle prossime amministrative. Mi auguro che questo braccio di ferro lo risolvano. <hi rend="#b">Ci vuole non Berlusconi, che purtroppo è invecchiato e non c’è più, ma la mentalità che aveva Berlusconi,</hi> cioè quella di dire: ‘Io cedo per qualcosa di più grande, ovvero la coalizione, che è l’obiettivo finale. Non la crescita del mio partito ma del centrodestra’. L’altro tema poi è: per fare che cosa? In che cosa si differenza il candidato del centrodestra da quello del centrosinistra? Come vuole amministrare diversamente Roma, Milano, Torino o Napoli? Qual è l’idea di diversità che c’è? Perché altrimenti sono solo gruppi di potere che si scontrano senza un ideale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>