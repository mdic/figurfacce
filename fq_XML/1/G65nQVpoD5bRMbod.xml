<doc sitename="Il Fatto Quotidiano" title="Berlusconi, nuovo show su Rete4 contro M5s: &quot;Italiani, siete un vergogna. Ma come si fa a ragionare così?&quot; - Il Fatto Quotidiano" author="F Q" date="2019-02-13" url="https://www.ilfattoquotidiano.it/2019/02/13/berlusconi-nuovo-show-su-rete4-italiani-siete-un-vergogna-ma-come-si-fa-a-ragionare-cosi/4970764/" hostname="ilfattoquotidiano.it" description="Nuovo show, se possibile con toni ancora più estremi, per Silvio Berlusconi. Dopo l’uscita da Barbara D’Urso, l’ex cavaliere è apparso su Rete4 per una intervista a Stasera Italia. Più che un discorso, una vera summa del tardo pensiero berlusconiano in pillole. La prima, destinata a fare polemica è rivolta agli elettori del movimento 5 …" categories="Politica" tags="Giuseppe Conte;Governo Conte;Silvio Berlusconi" fingerprint="ed9c124dd54d8019">
  <main>
    <head rend="h1">Berlusconi, nuovo show su Rete4 contro M5s: “Italiani, siete un vergogna. Ma come si fa a ragionare così?”</head>
    <graphic src="https://st.ilfattoquotidiano.it/wp-content/uploads/2019/02/13/berlusconi-675aa.jpg"/>
    <p>Nuovo show, se possibile con toni ancora più estremi, per <hi rend="#b">Silvio Berlusconi</hi>. <ref target="https://www.ilfattoquotidiano.it/2019/02/12/berlusconi-gli-italiani-sono-fuori-di-testa-mi-votano-solo-5-6-su-100-e-hanno-dato-in-mano-il-paese-a-di-maio/4968030/">Dopo l’uscita da Barbara D’Urso, l’ex cavaliere</ref> è apparso su </p>
    <p><hi rend="#b">Rete4</hi>per una intervista a Stasera Italia. Più che un discorso, una vera summa del tardo pensiero berlusconiano in pillole. La prima, destinata a fare polemica è rivolta agli elettori del movimento 5 stelle: “Italiani, siete tutti fuori di testa – ha detto Berlusconi – come si fa a ragionare così? Svegliatevi, siete una vergogna!”. L’ex premier ha poi aggiunto: “A me la politica ha sempre fatto schifo, anche per le presenze di chi viene votato, sono qui per senso di responsabilità”. Ma il tono dell’intervista è stato tutto piuttosto sostenuto, per non dire rabbioso.</p>
    <p>Ecco l’antologia di alcune delle frasi più affilate:</p>
    <p><hi rend="#b">SU CONTE E DI MAIO – </hi>“Conte é un burattino dei due viceministri”, citando Verhofstadt.<hi rend="#b">SU CONTE /2</hi> “Conte é una brava persona, sa baciare bene la mano alle signore, veste bene, fa bene finta di essere lui a capo del governo”. “Di Maio invece ha un solo talento, sorridere e dire bugie in tv. E’ inclassificabile”.</p>
    <p><hi rend="#b">SUL MANIFESTO DI CALENDA</hi><lb/> “Calenda non l’ho mai conosciuto di persona, del manifesto che ha fatto per il destino dell’Europa ho condiviso molti punti, ci sono nel manifesto cose che mi piacciono”.</p>
    <p><hi rend="#b">SULLA POLITICA</hi><lb/> “Se ho pensato di mollare? Al mattino, al pomeriggio e alla sera. A me la la politica ha sempre fatto schifo. Se sono qui è per senso di responsabilità”.</p>
    <p><hi rend="#b">SUL REDDITO DI CITTADINANZA</hi><lb/> “Noi promuoveremo un referendum sul reddito di cittadinanza, e si sta pensando anche di promuoverlo sulla Tav e sulla chiusura dei negozi proposta dai 5stelle, un grave danno per l’economia”</p>
    <p><hi rend="#b">SU VERHOFSTADT (CHE LO HA ACCUSATO DI ESSERE IL PADRE DELLA ROVINA ITALIANA)</hi><lb/> “Verhofstadt, con cui non mi sono trovato d’accordo tante volte, ha dichiarato quello che pensano gli uomini di governo di tutta l’Europa”.</p>
    <p><hi rend="#b">SU CONTE/3</hi><lb/> “Io non avrei mai parlato in un’aula così vuota, io l’ho sempre avuta piena e ho avuto il coraggio di rispondere e mettere il veto dell’Italia quando ritenevo fosse giusto, ma di cose giuste questo governo non ne ha fatte e oggi siamo isolati in Europa e disprezzati da tutti i governi europei”.</p>
    <p><hi rend="#b">SUL MONZA CALCIO</hi><lb/> “Vogliamo fare del Monza una squadra modello: tutti giocatori italiani, giovani, ben pettinati, senza barba, senza tatuaggi e orecchini che se commettono un brutto fallo chiedano scusa, si rivolgano con educazione all’arbitro e quando un ragazzo chiede loro un autografo scrivano nome e cognome che si possa leggere”.<lb/> “E’ una reazione alle squadre di serie A, con giocatori con nomi stranieri impronunciabili che non sono quegli esempi che i giocatori dovrebbero essere per tutti i ragazzi”</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>