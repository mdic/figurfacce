<doc sitename="Il Fatto Quotidiano" title="Marcello Dell'Utri: il tumore, la fila di gente &quot;che mi chiede denaro&quot; e le partite a scacchi con lo scassinatore - Il Fatto Quotidiano" author="F Q" date="2023-12-02" url="https://www.ilfattoquotidiano.it/2023/12/02/marcello-dellutri-il-tumore-la-fila-di-gente-che-mi-chiede-denaro-e-le-partite-a-scacchi-con-lo-scassinatore/7371841/" hostname="ilfattoquotidiano.it" description="Parla del suo tumore, della preoccupazione “di non riuscire a vedere finita” la biblioteca ‘Utriana che vuole aprire nella Valle dei Templi di Agrigento, di Silvio Berlusconi che “mi manca molto” e della tante gente che lo “assilla” con richieste di denaro. Marcello Dell’Utri torna a parlare. Lo aveva fatto al Corriere della Sera poco …" categories="Politica" tags="Carcere;Concorso Esterno in Associazione Mafiosa;Forza Italia;Mafia;Marcello DellUtri;Silvio Berlusconi" fingerprint="6bae142ed14e9821">
  <main>
    <head rend="h1">Marcello Dell’Utri: il tumore, la fila di gente “che mi chiede denaro” e le partite a scacchi con lo scassinatore</head>
    <graphic src="https://st.ilfattoquotidiano.it/wp-content/uploads/2023/12/02/21559192_large-1-690x362.jpg"/>
    <p>Parla del suo <hi rend="#b">tumore</hi>, della preoccupazione “di non riuscire a vedere finita” la <hi rend="#b">biblioteca ‘Utriana</hi> che vuole aprire nella Valle dei Templi di Agrigento, di <hi rend="#b">Silvio Berlusconi</hi> che “mi manca molto” e della tante gente che lo “assilla” con<hi rend="#b"> richieste di denaro</hi>. <hi rend="#b">Marcello Dell’Utri</hi> torna a parlare. Lo aveva fatto al <hi rend="#i">Corriere della Sera</hi> poco dopo la morte del Cavaliere e <ref target="https://www.ilfattoquotidiano.it/in-edicola/articoli/2023/07/06/nel-testamento-di-berlusconi-il-dono-a-dellutri-trenta-milioni-di-euro-in-eredita-per-luomo-che-sapeva-tutto/7220609/">l’apertura del testamento con i 30 milioni di euro a lui destinati</ref>. Adesso sceglie invece </p>
    <p><hi rend="#i">il Giornale</hi>, con una lunga intervista rilasciata dal tavolo di un ristorante di Brera al quotidiano fino a pochi mesi fa di proprietà della</p>
    <p><hi rend="#b">famiglia Berlusconi</hi>e dove ancora oggi</p>
    <p><hi rend="#b">Paolo</hi>è il presidente onorario. Parla anche del</p>
    <p><hi rend="#b">carcere</hi>, ma solo poche parole sulla sua condanna: “Per</p>
    <p><hi rend="#b">concorso esterno in associazione mafiosa</hi>… Strano reato per cinque anni in cella”, dice Dell’Utri. Non dice di più e naturalmente non gli viene chiesto di più neanche dal giornalista. Per l’uomo che sapeva tutto è anche l’occasione questa per ripercorrere la storia dell’impero economico di Berlusconi e la nascita di</p>
    <p><hi rend="#b">Forza Italia</hi>, con affermazioni che entrano però in contrasto con quanto dichiarato da soggetti come</p>
    <p><hi rend="#b">Ezio Cartotto</hi>,</p>
    <p><hi rend="#b">Giuseppe Graviano</hi>ma anche differenti da quelle espresse proprio dallo stesso Silvio Berlusconi.</p>
    <p><hi rend="#b">La fila di gente per i soldi – </hi>Grazie a quei 30 milioni, ultimo dono dell’imprenditore all’amico di sempre, potrà lasciare “il segno” del suo “passaggio su questa terra” con <ref target="https://www.ilfattoquotidiano.it/in-edicola/articoli/2023/07/16/no-a-biblioteca-dellutri-rivolta-ad-agrigento/7230608/">la biblioteca “che porterà il mio nome”</ref> in piena<hi rend="#b"> Valle dei Templi</hi>. Un progetto che dovrebbe essere concluso già “nell’estate-autunno dell’anno prossimo, comunque prima del 2025 quando Agrigento sarà capitale italiana della Cultura”, assicura Dell’Utri. Ma la notizia di avere incassato quella corposa somma non è certo passata inosservata: “<hi rend="#b">Sono assillato da gente che mi chiede denaro ormai</hi>“, aggiunge.</p>
    <p><hi rend="#b">I Cantieri riuniti milanesi – </hi>Nel corso dell’intervista l’ex senatore di Forza Italia racconta anche il suo incontro con Silvio Berlusconi, fresco di laurea, negli<hi rend="#b"> anni ’60</hi>. È l’inizio della scalata economica del cavaliere. Viene ricevuto nell’ufficio appena aperto a Milano dei <hi rend="#b">Cantieri riuniti milanesi</hi>: “Erano solo lui e una segretaria”, spiega Dell’Utri. E arriva anche il primo aneddoto: “I Cantieri sono io, Riuniti è la Segretaria, milanesi siamo tutti e due, scherzò con il suo tipico sorriso”, racconta citando la frase dell’amico Silvio. Una frase che però lo stesso Berlusconi aveva citato in un’intervista a Sallusti nel <hi rend="#b">settembre del 2012</hi>. In un incontro pubblico su una nave da crociera raccontava, infatti, che la società Cantieri riuniti milanesi è stata fondata da lui insieme all’imprenditore edile <hi rend="#b">Pietro Canali</hi>. “E io mi presentavo così – raccontava Silvio Berlusconi 11 anni fa – Cantieri riuniti è lui, milanesi sono io”.</p>
    <p><hi rend="#b">La genesi di Forza Italia – </hi>Ma al di là dell’aneddoto degli anni ’60, c’è un punto fermo che l’82enne Marcello Dell’Utri ribadisce nella sua intervista. E riguarda la <hi rend="#b">nascita di Forza Italia</hi>. “Dopo <hi rend="#b">Mani Pulite</hi> – racconta l’ex senatore – Berlusconi capì che se non si fosse costituito un fronte moderato i comunisti avrebbero vinto le elezioni. Incontrò Segni, Martinazzoli e tanti altri… Alla fine si decise: Ho capito che dobbiamo farcelo noi un partito!. E come?, dicevo io. <hi rend="#b">Fallo tu, Marcello!.</hi> Sei un bravo organizzatore, scegli tu le persone”. Dell’Utri in questo modo ribadisce che la decisione della “discesa in campo” è stata presa dopo Mani Pulite: “<hi rend="#b">Era il ’93</hi>. Ci radunavamo ogni lunedì all’Hotel Jolly, a Milano 2″.</p>
    <p><hi rend="#b">1993 0 1992? – </hi><ref target="https://www.ilfattoquotidiano.it/2019/01/26/forza-italia-25-anni-dopo-ezio-cartotto-lideatore-dietro-le-quinte-vi-racconto-i-segreti-della-discesa-in-campo-e-perche-oggi-me-ne-vergogno-berlusconi-ora-e-patetico-e-triste/4923737/">A contraddirlo, però, è il politologo Ezio Cartotto</ref>, l’ideatore dietro le quinte del partito che ha riportato indietro le lancette dell’orologio. “Berlusconi ha detto che fu ispirato a gennaio del 1994 a scendere in campo per salvare l’Italia, tutte palle”, ha detto </p>
    <p><ref target="https://www.ilfattoquotidiano.it/2018/04/21/trattativa-berlusconi-ridicolo-accostarmi-alla-sentenza-dellutri-forza-italia-e-i-graviano-ecco-perche-non-e-cosi/4306528/">Cartotto nell’aula del tribunale di Palermo il 18 febbraio del 2016</ref>. “Negli anni ’90 la situazione italiana era tragica e</p>
    <p><hi rend="#b">Dell’Utri mi parlò di creare dei comitati di partecipazione</hi>, cosa che precedette i club di Forza Italia”, aggiunge parlando della cosiddetta “Operazione Botticelli”. Quando è dunque che Dell’Utri cerca per la prima volta Cartotto? “</p>
    <p><hi rend="#b">Tra l’omicidio Lima e la strage di Falcone</hi>“, racconta Cartotto fissando la data tra marzo e maggio del 1992. Perché questa data è così importante? Perché nel 1992 la Prima Repubblica era ancora lontana dall’essere travolta da Tangentopoli. Quindi rimane poco chiaro a cosa doveva servire un nuovo partito già all’epoca.</p>
    <p><hi rend="#b">Le frasi di Graviano – </hi>Sul punto c’è anche l’ormai <ref target="https://www.ilfattoquotidiano.it/2020/02/07/mafia-graviano-da-latitante-ho-incontrato-berlusconi-almeno-3-volte-me-lo-ha-presentato-mio-nonno-negli-anni-80-tramite-mio-cugino-avevamo-un-rapporto-bellissimo-nel-1993-abbiamo-cenato-insie/5699030/">nota intercettazione in cui Giuseppe Graviano</ref> parla al compagno d’ora d’aria Adinolfi: “Nel 1992 Berlusca mi chiese questa cortesia, lui già voleva scendere”. Dice il padrino, aggiungendo che “nel 1992 Berlusconi annunciò a mio cugino Salvo che voleva entrare in politica. Io non lo incontrai, ma lo incontrò mio cugino Salvo a cui Berlusconi parlò di questo progetto di entrare in politica“. Graviano poi specifica: “</p>
    <p><hi rend="#b">Nel 1992, no come dicono nel 1993</hi>. Già il partito era preparato nel 1992. Prima della</p>
    <p><hi rend="#b">strage di Capaci</hi>”.</p>
    <p><hi rend="#b">Lo scassinatore e gli scacchi – </hi>Di Graviano e di Cosa Nostra non c’è nessun riferimento nell’intervista al Giornale. Dell’Utri però racconta quello che definisce “un <hi rend="#b">incubo</hi>“, cioè gli anni passati in <hi rend="#b">carcere</hi> per scontare la condanna per concorso esterno in associazione mafiosa. Parla della lettura e dello studio che “lo hanno salvato”. E anche un altro aneddoto: quello dello “<hi rend="#b">scassinatore professionista ucraino</hi>, finito dentro perché tradito da un palo, che andava in giro con una scacchiera sotto il braccio cercando qualcuno con cui giocare”. Insieme giocarono spesso: e “mentre giocava – racconta l’ex senatore – mi spiegava i <hi rend="#b">colpi</hi> che avrebbe fatto quando sarebbe uscito”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>