<doc sitename="Il Fatto Quotidiano" title="Berlusconi positivo al Covid, &quot;oggi e domani giornate decisive per decorso della polmonite&quot; - Il Fatto Quotidiano" author="F Q" date="2020-09-07" url="https://www.ilfattoquotidiano.it/2020/09/07/berlusconi-positivo-al-covid-oggi-e-domani-giornate-decisive-per-decorso-della-polmonite/5923033/" hostname="ilfattoquotidiano.it" description="Sono ore decisive per Silvio Berlusconi, ricoverato al San Raffaele di Milano da venerdì con un principio di polmonite bilaterale causata dal coronavirus. Come riferisce il Corriere della Sera, oggi e domani sono giornate importanti, perché si chiude la prima fase dell’infezione ai polmoni. A questo punto la malattia può prendere due strade, arretrare dallo …" categories="Cronaca" tags="Alberto Zangrillo;Coronavirus;San Raffaele;Silvio Berlusconi" fingerprint="f3fc486fe9224201">
  <main>
    <head rend="h1">Berlusconi positivo al Covid, “oggi e domani giornate decisive per decorso della polmonite”</head>
    <graphic src="https://st.ilfattoquotidiano.it/wp-content/uploads/2020/09/05/Berlusconi-San-Raffaele-690x362.jpg"/>
    <p>Sono ore decisive per <hi rend="#b">Silvio Berlusconi</hi>, ricoverato al <hi rend="#b">San Raffaele di Milano</hi> da venerdì con un principio di polmonite bilaterale causata dal coronavirus. Come riferisce il <hi rend="#i">Corriere della Sera</hi>, oggi e domani sono giornate importanti, perché si chiude la <hi rend="#b">prima fase </hi>dell’infezione ai polmoni. A questo punto la malattia può prendere due strade, arretrare dallo stato precoce individuato dalla tac (che ha portato alla degenza in ospedale), o continuare la sua avanzata. Il medico personale dell’ex premier, <hi rend="#b">Alberto Zangrillo</hi>, <ref target="https://www.ilfattoquotidiano.it/2020/09/06/silvio-berlusconi-positivo-zangrillo-fase-delicata-ma-decorso-e-regolare-clementi-carica-virale-alta-in-cura-con-remdesivir/5922207/">ha parlato di una situazione “di assoluta tranquillità”</ref>, ma che impone “assoluta cautela” vista l’età e le <hi rend="#b">patologie pregresse</hi> del paziente.</p>
    <p>Lo sa bene Berlusconi, tanto che fonti a lui vicine rivelano come sia cambiato il suo atteggiamento nel corso degli ultimi giorni. Se prima insisteva a chiedere “quando esco?” e ad assicurare la sua presenza da remoto alla <hi rend="#b">campagna elettorale</hi> di Forza Italia per le regionali, adesso sostiene di volersi “riposare il più <hi rend="#b">possibile</hi>” e di voler “affrontare questa situazione con <hi rend="#b">serietà</hi>“. Consapevole sin dall’inizio dei rischi legati al Covid, secondo il quotidiano di via Solferino è deciso a non “perdere di vista” il suo mondo “e nemmeno la <hi rend="#b">politica</hi>, è quello che ho intenzione di fare. Solo così uscirò da qua al più presto”. Solo tra una settimana, però, l’equipe dei medici potrà dichiararlo “fuori pericolo”.</p>
    <p>La terapia adottata in queste ore, come ha fatto sapere ieri il direttore del laboratorio di Macrobiologia e virologia del San Raffaele <hi rend="#b">Massimo Clementi</hi>, è quella del Remdesivir, farmaco sviluppato per combattere l’Ebola e risultato efficace contro il coronavirus “se utilizzato nelle fasi precoci”. Il professore ha spiegato che l’ex premier non è mai stato sottoposto a ossigenoterapia e che sta <hi rend="#b">rispondendo bene</hi> alle cure. A suo parere, inoltre, Berlusconi non è andato incontro alla “<hi rend="#b">tempesta citochinica</hi>“, cioè la reazione infiammatoria che coinvolge tutto l’organismo e che negli scorsi mesi è stata riscontrata nei casi più gravi di Covid.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>