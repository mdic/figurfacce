<doc sitename="Il Fatto Quotidiano" title="Giucas Casella rivela: “Ogni tanto parlo con Berlusconi dall'aldilà, dice che sta benissimo” - Il Fatto Quotidiano" author="Gabriele Scorsonelli" date="2024-01-22" url="https://www.ilfattoquotidiano.it/2024/01/22/giucas-casella-rivela-ogni-tanto-parlo-con-berlusconi-dallaldila-dice-che-sta-benissimo/7418718/" hostname="ilfattoquotidiano.it" description="Il celebre illusionista Giucas Casella ha dichiarato essere in contatto con Berlusconi" categories="Attualità" tags="Silvio Berlusconi" fingerprint="3be847ef13ced664">
  <main>
    <p>Una rivelazione impossibile, l’illusione che sfiora la realtà, il mentalismo in televisione e non solo. <hi rend="#b">Giucas Casella</hi> ha spiazzato tutti con un’affermazione sopra le righe, eccessiva, esuberante come lui ha fama di essere. Ospite dello spettacolo dal vivo di “<hi rend="#i">Robinson</hi>” (inserto culturale di Repubblica), svoltosi lo scorso 17 gennaio al teatro Eduardo de Filippo dell’Officina delle Arti Pier Paolo Pasolini a Roma e condotto da <hi rend="#b">Saverio Raimondo</hi>, il celebre illusionista ha dichiarato essere<hi rend="#b"> in contatto con Berlusconi</hi>. Sul palco, insieme a lui, anche il comico Stefano Rapone, che gli ha tenuto testa con sagacia e ironia.</p>
    <p>“Lei lo ha conosciuto?”, la domanda d’esordio del conduttore del podcast Tintoria. “Si”, la replica secca di Casella. “<hi rend="#b">Sarebbe in grado di contattarlo nell’aldilà o questo va oltre i suoi poteri?”</hi> ha quindi chiesto Rapone. “Ogni tanto ci parlo. Dice che sta benissimo”, ha risposto il mentalista. Una dichiarazione sorprendente, che il comico ha fronteggiato con sarcasmo, suscitando le risate dei presenti: “<hi rend="#b">Fa caldo dove sta lui? Il clima com’è? Perché forse è un dettaglio importante”.</hi> “Non gliel’ho chiesto veramente”, ha chiosato Casella.</p>
    <p>Durante la serata, l’illusionista 74enne ha raccontato anche del suo <hi rend="#b">primo incontro con Berlusconi</hi>, su un aereo in volo da Roma a Milano: “Ho fatto un viaggio in aereo con lui. Avevo fatto Fantastico con Enrico Montesano e mi ricordo che, in quell’occasione, mi ero messo uno spillone in gola per un esperimento a sorpresa. Mentre ero dietro le quinte, Marisa Laurito mi ha colpito e ho perso la concentrazione. <hi rend="#b">Sono andato in scena con lo spillone e quando Pippo Baudo me l’ha tolto dalla gola è venuto fuori moltissimo sangue</hi>. La Rai mi ha fatto fuori, perché avrei dovuto avvisare dell’esperimento”, ha rivelato.</p>
    <p>Più tardi, Berlusconi gli ha dato la possibilità di aprire un nuovo capitolo artistico, lontano dalla tv di Stato. “Allora, aveva il programma ‘Odiens’; mi ricordo il viaggio con lui da Roma a Milano in aereo. C’era anche quel calciatore famoso argentino, <hi rend="#b">Maradona,</hi> che era ospite del programma. Lì è successo di tutto. A Mediaset sono rinato”, ha concluso. Infine, un’ultima sfida, presentata da Raimondo con il solito piglio ironico: Casella ha dovuto camminare su una serie di copie del libro del generale Vannacci, “<hi rend="#i">Il mondo al contrario”</hi>, in una parodia del suo ben più celebre esperimento televisivo sui carboni ardenti.</p>
  </main>
  <comments/>
</doc>