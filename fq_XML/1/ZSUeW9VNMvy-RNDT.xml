<doc sitename="Il Fatto Quotidiano" title="Trattativa, i giudici: &quot;Stato indebolito dai suoi esponenti. Paese in mano ai boss se fosse riuscito l'attentato all'Olimpico&quot; - Il Fatto Quotidiano" author="Giuseppe Pipitone e Giovanna Trinchella" date="2018-07-20" url="https://www.ilfattoquotidiano.it/2018/07/20/trattativa-i-giudici-stato-indebolito-dai-suoi-esponenti-paese-in-mano-ai-boss-se-fosse-riuscito-lattentato-allolimpico/4505431/" hostname="ilfattoquotidiano.it" description="Lo Stato doveva capitolare con una Lancia Thema color bordeaux. Un “colpo di grazia” che avrebbe messo definitivamente in ginocchio le già deboli istituzioni democratiche: i partiti bombardati dagli arresti di Tangentopoli, il Paese dalle stragi Cosa nostra, il governo dimissionario e le Camere già sciolte. Andò in modo diverso. C’è un giorno che cambia la storia italiana. Quel …" categories="Mafie" tags="Giuseppe Graviano;Mafia;Marcello DellUtri;Silvio Berlusconi" fingerprint="abaf6c11316bce23">
  <main>
    <head rend="h1">Trattativa, i giudici: “Stato indebolito dai suoi esponenti. Paese in mano ai boss se fosse riuscito l’attentato all’Olimpico”</head>
    <graphic src="https://st.ilfattoquotidiano.it/wp-content/uploads/2018/07/20/thema-roma-spatuzza-404.jpg"/>
    <p>Lo Stato doveva capitolare con una <hi rend="#b">Lancia Thema</hi> color <hi rend="#b">bordeaux</hi>. Un “<hi rend="#b">colpo di grazia”</hi> che avrebbe messo definitivamente in ginocchio le già deboli istituzioni democratiche: i partiti bombardati dagli arresti di <hi rend="#b">Tangentopoli</hi>, il Paese dalle stragi <hi rend="#b">Cosa nostra</hi>, il governo dimissionario e le Camere già sciolte. Andò in modo diverso. C’è un giorno che cambia la storia italiana. Quel giorno è il 23 gennaio del 1994 ed è una <hi rend="#b">domenica</hi>: allo stadio <hi rend="#b">Olimpico</hi> la <hi rend="#b">Roma </hi>gioca contro <hi rend="#b">Udinese</hi>. Ci sono bambini, famiglie, tifosi che vanno a vedere la partita. Ma anche <hi rend="#b">carabinieri</hi>, centinaia di militari che garantiscono il servizio d’ordine dello stadio. Fuori dall’Olimpico, invece, c’è un uomo da solo: si chiama <hi rend="#b">Gaspare Spatuzza</hi> e ha in mano un <hi rend="#b">telecomando</hi>. È collegato alla <hi rend="#b">Lancia Thema bordeaux</hi>, imbottita di tritolo e<hi rend="#b"> tondini di ferro</hi> perché è così che ha ordinato il boss <hi rend="#b">Giuseppe Graviano</hi>: Spatuzza deve fare strage dei carabinieri, “un bel po’ di <hi rend="#b">carabinieri</hi>, no due, tre, quattro”. Graviano lo chiama “il <hi rend="#b">colpetto</hi>” ma in realtà sarebbe stata la botta definitiva per mettere il <hi rend="#b">Paese in mano a Cosa nostra</hi>. E invece il Paese<ref target="https://www.ilfattoquotidiano.it/2018/07/19/trattativa-stato-mafia-i-giudici-da-berlusconi-soldi-a-cosa-nostra-tramite-dellutri-anche-da-premier-e-dopo-le-stragi/4502945/"> finì saldamente in pugno a Silvio Berlusconi e Marcello Dell’Utri: i due nomi che proprio in quei giorni di gennaio del 1994 Graviano indica a Spatuzza come i suoi interlocutori.</ref></p>
    <p>C’è anche la storia del <hi rend="#b">fallito attentato</hi> allo stadio Olimpito nelle 5252 pagine delle motivazioni della sentenza sulla <hi rend="#b">Trattativa</hi> tra pezzi dello <hi rend="#b">Stato</hi> e <hi rend="#b">Cosa nostra</hi>. Doveva essere l’ultima <hi rend="#b">strage</hi>, la sesta in un anno e mezzo, quella più grossa, la peggiore di tutte. E invece – per fortuna – è saltata a causa di motivi tecnici: un guasto al telecomando, ha raccontato Spatuzza. Imprevisto provvidenziale: per anni di quella carneficina non si è mai saputo nulla. Nonostante sia probabilmente la più fondamentale delle <hi rend="#b">sliding doors</hi> della storia recente. “Costituisce forte convinzione della corte, alla stregua del complesso di tutte le acquisizioni probatorie raccolte, che quell’episodio dell’attentato allo stadio Olimpico di Roma, <hi rend="#b">passato quasi in secondo piano perché per fortuna fallito</hi>, se, invece, fosse riuscito ed avesse, quindi, determinato la morte di un così rilevante numero di carabinieri, avrebbe con ogni probabilità veramente <hi rend="#b">messo in ginocchio</hi> lo Stato pressoché definitivamente dopo la sequenza delle <hi rend="#b">gravissime stragi</hi> che si erano già susseguite dal 1992, ciò tanto più che l’ulteriore strage (la più grave per numero di vittime)<hi rend="#b"> sarebbe intervenuta in un momento di estrema debolezza</hi> delle Istituzioni a fronte di un Governo<hi rend="#b"> di fatto già dimissionario</hi> e di un Parlamento già proiettato verso le imminenti elezioni politiche nel contesto di una campagna elettorale particolarmente aspra per le scorie della cosidetta Tangentopoli che aveva travolto tutti i partiti politici tradizionali”, scrivono i giudici della corte d’Assise di Palermo<ref target="https://www.ilfattoquotidiano.it/2018/07/19/trattativa-berlusconi-sapeva-dei-rapporti-tra-dellutri-e-la-mafia-e-lex-senatore-rafforzo-la-strategia-di-riina/4504178/"> a pagina 2842 del provvedimento con cui nei fatti riscrivono la fine della Prima Repubblica e la nascita della Seconda. </ref></p>
    <p>“È ferma convinzione della Corte che senza l’improvvida iniziativa dei carabinieri e cioè senza <hi rend="#b">l’apertura al dialogo</hi> sollecitata ai vertici mafiosi che ha dato luogo alla minaccia al Governo sotto forma di condizioni per cessare la <hi rend="#b">contrapposizione</hi> frontale con lo Stato, la <hi rend="#b">spinta stragista</hi> meramente e chiaramente di carattere vendicativo riconducibile alla volontà prevaricatrice di Riina, si sarebbe inevitabilmente esaurita con l’arresto di quest’ultimo nel gennaio 1993”, scrivono i giudici. Vuol dire che se gli uomini di <hi rend="#b">Mario Mori</hi>, <hi rend="#b">Antonio Subranni</hi> e <hi rend="#b">Giuseppe De Donno</hi> non avessero dimostrato voglia di <hi rend="#b">interloquire</hi> con Cosa nostra le stragi di Roma, Firenze e Milano nel 1993 non ci sarebbero mai state.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>