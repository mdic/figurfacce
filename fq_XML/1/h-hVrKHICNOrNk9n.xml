<doc sitename="Il Fatto Quotidiano" title="Torino, è morto il filosofo Vittorio Mathieu. Nel 1994 fu tra i fondatori di Forza Italia - Il Fatto Quotidiano" author="F Q" date="2020-09-30" url="https://www.ilfattoquotidiano.it/2020/09/30/torino-e-morto-il-filosofo-vittorio-mathieu-nel-1994-fu-tra-i-fondatori-di-forza-italia/5949980/" hostname="ilfattoquotidiano.it" description="Se ne va a 97 anni il filosofo Vittorio Mathieu, uno dei più noti accademici di Torino. Per anni docente di Filosofia teoretica e poi di Filosofia morale, si è occupato anche di musica, filosofia della scienza, estetica e politica firmando oltre 400 pubblicazioni. Nel 1994 ha contribuito anche a fondare Forza Italia insieme a …" categories="Cronaca" tags="Forza Italia;Silvio Berlusconi" fingerprint="bc24307cda5f815d">
  <main>
    <head rend="h1">Torino, è morto il filosofo Vittorio Mathieu. Nel 1994 fu tra i fondatori di Forza Italia</head>
    <graphic src="https://st.ilfattoquotidiano.it/wp-content/uploads/2020/09/30/mathieu-690x362.jpg"/>
    <p>Se ne va a<hi rend="#b"> 97 anni</hi> il filosofo <hi rend="#b">Vittorio Mathieu</hi>, uno dei più noti accademici di <hi rend="#b">Torino</hi>. Per anni docente di Filosofia teoretica e poi di <hi rend="#b">Filosofia morale</hi>, si è occupato anche di musica, filosofia della scienza, estetica e politica firmando oltre <hi rend="#b">400 pubblicazioni</hi>. Nel 1994 ha contribuito anche a fondare <hi rend="#b">Forza Italia</hi> insieme a <hi rend="#b">Silvio Berlusconi</hi>, Lucio Colletti e Marcello Dell’Utri. Nato a <hi rend="#b">Varazze</hi> (Savona) nel 1923, ha vissuto fino agli ultimi giorni nella sua casa sulla collina di Torino. Poi il ricovero in ospedale a <hi rend="#b">Chivasso</hi> dove si è spento stamattina. I funerali, stando a quanto si apprende, si terranno alla Gran Madre di Torino.</p>
    <p>I suoi filosofi di riferimento erano <hi rend="#b">Immanuel Kant</hi> e <hi rend="#b">Henri Bergson</hi>. “Era un uomo e un padre coerente – ricorda la figlia Maria Paola – retto e infaticabile. Più volte minacciato dalle Brigate Rosse, aveva però ricevuto il rispetto degli studenti contestatori che su un muro scrissero ‘Mathieu Kant che ti passa’”. A metà anni Novanta l’impegno in politica, concretizzato con la candidatura al <hi rend="#b">Senato</hi> nel 1996. Berlusconi lo scelse infatti fra i “professori” da presentare alle elezioni insieme ai colleghi Lucio Colletti e Marcello Pera. Non eletto, continuò a supportare le iniziative del presidente forzista e collaborò per oltre trent’anni con il <hi rend="#i">Giornale</hi>.</p>
    <p>“La scomparsa del filosofo Vittorio Mathieu è una <hi rend="#b">perdita immensa</hi> per la cultura italiana e un grande dolore per Forza Italia, di cui fu uno dei fondatori. Insieme a Lucio Colletti, fece parte di quel <hi rend="#b">mondo intellettuale</hi> che scelse di ribellarsi al pensiero unico della sinistra partecipando alla grande sfida liberale lanciata dal presidente Berlusconi e contribuendo a porre le solide basi politiche per l’affermazione di quello che per due decenni è stato il più grande partito italiano”, ha commentato in una nota la presidente dei senatori di Fi <hi rend="#b">Anna Maria Bernini</hi>. “La sua lezione resta un lascito importante per riprendere la strada della <hi rend="#b">rivoluzione liberale</hi> rimasta incompiuta”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>