<doc sitename="Il Fatto Quotidiano" title="Elezioni, Berlusconi a Napoli rompe il silenzio elettorale parlando di flat tax e risparmi fiscali - Il Fatto Quotidiano" author="F Q" date="2018-03-03" url="https://www.ilfattoquotidiano.it/2018/03/03/elezioni-berlusconi-a-napoli-parla-di-flat-tax-e-rompe-il-silenzio-elettorale/4201227/" hostname="ilfattoquotidiano.it" description="Durante la sua visita a Napoli Silvio Berlusconi si è fermato a parlare con alcuni cittadini esponendo loro i benefici della flat tax e dei tagli delle tasse proposti dalla coalizione di centrodestra. Rompendo così il silenzio elettorale. La legge 212 del 1956 infatti vieta, dal giorno prima del voto, i comizi e le “riunioni di propaganda …" categories="Elezioni Politiche 2018" tags="Elezioni;Silvio Berlusconi" fingerprint="2dcf32155b25c60d">
  <main>
    <head rend="h1">Elezioni, Berlusconi a Napoli rompe il silenzio elettorale parlando di flat tax e risparmi fiscali</head>
    <graphic src="https://st.ilfattoquotidiano.it/wp-content/uploads/2018/03/03/berlusconi-napoli-675.jpg"/>
    <p>Durante la sua visita a Napoli <hi rend="#b">Silvio Berlusconi</hi> si è fermato a parlare con alcuni cittadini esponendo loro i benefici della<hi rend="#b"> flat tax</hi> e dei tagli delle tasse proposti dalla coalizione di centrodestra. Rompendo così il <hi rend="#b">silenzio elettorale</hi>. La legge 212 del 1956 infatti vieta, dal giorno prima del voto, i <hi rend="#b">comizi</hi> e le “riunioni di <hi rend="#b">propaganda</hi> elettorale diretta o indiretta, in luoghi pubblici o aperti al pubblico”. Il leader di <hi rend="#b">Forza Italia</hi> passeggiando a San Gregorio Armeno ha assicurato ai passanti che in caso di vittoria del centrodestra “pagheranno meno” e ha fatto anche qualche calcolo per dimostrarlo. Il sito della <hi rend="#i">Stampa</hi> riporta anche che Berlusconi a un anziano ha detto: “Lei è pensionato? Ecco, avrà<hi rend="#b"> 1000 euro al mese</hi>. È scritto nella <hi rend="#b">legge</hi>”. Che però è solo il programma della coalizione.</p>
    <p>“Il silenzio elettorale designa la pausa della campagna elettorale che si effettua il giorno prima e il giorno stesso delle elezioni”, aveva postato su facebook nel pomeriggio il segretario regionale del Pd della Campania <hi rend="#b">Assunta Tartaglione</hi>. Tartaglione, ricandidata alla Camera per il Pd, ha postato l’intero articolo di legge, che al comma 1 specifica “nel giorno precedente ed in quello stabilito per le elezioni sono vietati i comizi, le riunioni di propaganda elettorale diretta o indiretta, in luoghi pubblici o aperti al pubblico, la nuova affissione di stampati, giornali murali o altri e manifesti di propaganda”.</p>
    <p>La visita di Berlusconi a Napoli era stata criticata anche dal ministro Dario Franceschini che aveva affermato “dice che verrà in silenzio, ma che Berlusconi e il silenzio stiano insieme è impossibile”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>