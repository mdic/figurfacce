<doc sitename="Il Fatto Quotidiano" title="Ruby ter, pm di Siena: &quot;Condannate Silvio Berlusconi a 4 anni e due mesi per corruzione in atti giudiziari&quot; - Il Fatto Quotidiano" author="F Q" date="2020-02-13" url="https://www.ilfattoquotidiano.it/2020/02/13/ruby-ter-pm-di-siena-condannate-berlusconi-a-4-anni-e-due-mesi-per-corruzione-in-atti-giudiziari/5705340/" hostname="ilfattoquotidiano.it" description="Quattro anni e due mesi di reclusione per corruzione in atti giudiziari. È la richiesta del pm di Siena, Valentina Magnini, nei confronti di Silvio Berlusconi nell’ambito del processo Ruby ter in corso nella città del Palio. Per l’accusa il Cavaliere ha pagato il pianista senese Danilo Mariani per indurlo a falsa testimonianza sul caso …" categories="Giustizia" tags="Procura di Siena;Siena;Silvio Berlusconi" fingerprint="6daa48712b638539">
  <main>
    <head rend="h1">Ruby ter, pm di Siena: “Condannate Silvio Berlusconi a 4 anni e due mesi per corruzione in atti giudiziari”</head>
    <graphic src="https://st.ilfattoquotidiano.it/wp-content/uploads/2019/12/12/berlusconi1200-690x362.jpg"/>
    <p><hi rend="#b">Quattro anni</hi> e due mesi di reclusione per corruzione in <hi rend="#b">atti giudiziari</hi>. È la richiesta del pm di Siena, <hi rend="#b">Valentina Magnini</hi>, nei confronti di <hi rend="#b">Silvio Berlusconi</hi> nell’ambito del processo<hi rend="#b"> Ruby ter</hi> in corso nella città del <hi rend="#b">Palio</hi>. Per l’accusa il Cavaliere ha pagato il pianista senese <hi rend="#b">Danilo Mariani</hi> per indurlo a falsa testimonianza sul caso <hi rend="#b">Olgettine</hi>. Per Mariani il pubblico ministero ha chiesto 4 anni e 6 mesi, anche per il reato di<hi rend="#b"> falsa testimonianza</hi> oltre a quello di <hi rend="#b">corruzione</hi> in atti giudiziari. Dopo la richiesta dell’accusa, sono previste le arringhe dei difensori dell’ex presidente del Consiglio, avvocati gli Federico Cecconi ed<hi rend="#b"> Enrico De Martino</hi>, di fronte al collegio del tribunale di Siena presieduto dal giudice <hi rend="#b">Ottavio Mosti</hi>. Questo stralcio del <hi rend="#b">processo Olgettine</hi> era stato trasferito a Siena dopo lo ‘spacchettamento’ deciso dal gup di Milano nell’aprile 2016. Il filone principale resta a Milano mentre altre <hi rend="#b">posizioni</hi>, con sempre l’ex premier imputato, sono state trasferite a <hi rend="#b">Torino</hi>, Pescara, <hi rend="#b">Treviso</hi>, Roma e <hi rend="#b">Monza</hi>.</p>
    <p>Il 12 settembre scorso il tribunale di Siena aveva respinto la <hi rend="#b">richiesta</hi> della procura di ascoltare come <hi rend="#b">testimoni</hi> alcune giovani che avevano preso parte alle feste ad <hi rend="#b">Arcore</hi>. Tra le giovani, in tutto cinque, che la procura aveva chiesto, mesi fa, che testimoniassero, figurava anche <hi rend="#b">Imane</hi><hi rend="#b">Fadil</hi>, morta a marzo scorso. Il pm Valentina Magnini aveva chiesto di <hi rend="#b">ammetterle</hi> affinché potessero testimoniare la presenza effettiva di <hi rend="#b">Mariani</hi> ad Arcore. Ma il collegio cinque mesi fa aveva respinto la richiesta perché la loro <hi rend="#b">testimonianza</hi> è stata ritenuta “non necessaria, avendo già testimoniato in altri processi con <hi rend="#b">sentenze</hi><hi rend="#b">passate</hi><hi rend="#b">in</hi><hi rend="#b">giudicato</hi>“. Nell’udienza del 12 settembre venne ascoltato anche un perito di parte della difesa di <hi rend="#b">Berlusconi</hi>, il commercialista <hi rend="#b">Andrea Pierini</hi>, che, dopo aver analizzato i <hi rend="#b">documenti</hi><hi rend="#b">contabili</hi> e gli accertamenti di Gdf e <hi rend="#b">Agenzia delle Entrate</hi>, aveva confermato la tesi difensiva secondo cui i bonifici effettuati da Berlusconi a <hi rend="#b">Mariani</hi> erano dovuti a <hi rend="#b">prestazioni professionali</hi> di musicista e, in quanto tali, portati a tassazione come proventi da lavoro. La difesa dell’ex premier aveva poi rinunciato ad ascoltare in aula tutti i <hi rend="#b">testimoni</hi> previsti in lista.</p>
    <p>Il successivo 10 ottobre, poi, venne ascoltato <hi rend="#b">Giuseppe Spinelli</hi>, contabile dell’ex premier. Alla domanda di uno degli <hi rend="#b">avvocati</hi><hi rend="#b">difensori</hi> se ci fossero “state erogazioni a Mariani, in relazione alla sua <hi rend="#b">testimonianza</hi>“, Spinelli ha negato categoricamente: “Assolutamente no”. Secondo l’accusa, come detto, i <hi rend="#b">bonifici</hi> effettuati da Berlusconi a Mariani come rimborsi spese per circa <hi rend="#b">170mila euro</hi> in tre anni, dal 2011 al 2013, sarebbero stati pagamenti per indurre il <hi rend="#b">pianista</hi> a falsa testimonianza sul caso delle ragazze che partecipavano alle feste di <hi rend="#b">Arcore</hi>. Oltre al ragioniere Spinelli, il 10 ottobre 2019 venne stato sentito <hi rend="#b">Marco</hi><hi rend="#b">Ciacci</hi>, attualmente comandante dei vigili urbani di <hi rend="#b">Milano</hi> che già era stato chiamato come testimone lo scorso 13 giugno. All’epoca delle indagini che hanno portato al processo era capo della sezione di polizia giudiziaria e si occupava delle intercettazioni sulle telefonate delle <hi rend="#b">ragazze</hi> a <hi rend="#b">Spinelli</hi> nel periodo tra agosto 2014 e giugno 2015. Telefonate riguardanti richieste di denaro dopo che i pagamenti a loro favore erano stati interrotti. Ciacci, riguardo alla posizione del pianista ha precisato che nelle telefonate intercettate “non c’è qualcosa di <hi rend="#b">riferibile</hi> a Mariani”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>