<doc sitename="Il Fatto Quotidiano" title="Mafia e stragi 1993, la procura di Firenze vuole verificare le dichiarazioni di Graviano: perquisiti familiari e presunti fiancheggiatori - Il Fatto Quotidiano" author="F Q" date="2021-10-27" url="https://www.ilfattoquotidiano.it/2021/10/27/mafia-e-stragi-1993-la-procura-di-firenze-vuole-verificare-le-dichiarazioni-di-graviano-perquisiti-familiari-e-presunti-fiancheggiatori/6369786/" hostname="ilfattoquotidiano.it" description="STRAGI DEL 1993 I pm cercano riscontri alle dichiarazioni di Giuseppe Graviano [Leggi]" categories="Mafie" tags="Giuseppe Graviano;Graviano;Marcello DellUtri;Silvio Berlusconi;Stragi;Stragi del 93" fingerprint="a3a9ed25b12ad0b9">
  <main>
    <head rend="h1">Mafia e stragi 1993, la procura di Firenze vuole verificare le dichiarazioni di Graviano: perquisiti familiari e presunti fiancheggiatori</head>
    <graphic src="https://st.ilfattoquotidiano.it/wp-content/uploads/2020/07/22/variant-med_1200x630-obj21053564-690x362.jpg"/>
    <p>C’è qualcosa di vero in quello che ha raccontato <hi rend="#b">Giuseppe Graviano</hi>? Quanto è attendibile il racconto del <hi rend="#b">boss di Brancaccio</hi>, uno degli uomini che custodisce i <hi rend="#b">segreti delle stragi</hi> del 1992 e 1993? È per cercare di capirlo che la procura di Firenze ha ordinato dieci <hi rend="#b">perquisizioni</hi> a <hi rend="#b">Palermo</hi>, una a <hi rend="#b">Roma</hi> e una a <hi rend="#b">Rovigo</hi>. A ricevere la visita degli uomini della Dia sono stati i familiari dei due fratelli Graviano: il fratello, la sorella, le mogli e i figli e altri soggetti vicini alla famiglia. Molte delle persone perquisite sono incensurate, tutte non sono comunque indagate nell’inchiesta della procura di Firenze. Gli agenti della Dia si sono recati anche a casa della vedova di <hi rend="#b">Salvatore Graviano</hi>, il cugino di Giuseppe morto alcuni anni fa per una malattia. Secondo quanto raccontato dal boss di Brancaccio, il cugino era custode di una “<hi rend="#b">carta privata</hi>” che proverebbe l’investimento da <hi rend="#b">20 miliardi di lire compiuto</hi> negli anni ’70 dal nonno di Graviano, <hi rend="#b">Filippo Quartararo</hi>, ed altri finanziatori siciliani negli affari di <hi rend="#b">Silvio Berlusconi</hi> a Milano. Le perquisizioni hanno riguardato anche alcuni locali nel quartiere Brancaccio: gli investigatori della Dia hanno portato via alcuni scatoloni dagli appartamenti perquisiti per la ricerca di eventuali riscontri.</p>
    <p><hi rend="#b">L’inchiesta sulle stragi –</hi> L’indagine è coordinata dal procuratore capo di Firenze, <hi rend="#b">Giuseppe Creazzo</hi>, e dagli aggiunti <hi rend="#b">Luca Turco</hi> e <hi rend="#b">Luca Tescaroli</hi> ed ha l’obiettivo di accertare l’esistenza di <hi rend="#b">presunti mandanti occulti</hi> delle stragi mafiose. L’inchiesta era stata aperta nel 2017, <ref target="https://www.ilfattoquotidiano.it/2017/10/20/trattativa-berlusca-o-bravissimo-ecco-laudio-dellintercettazione-del-boss-graviano-in-carcere-esclusiva-sekret/3925060/">in seguito alle intercettazioni in carcere dello stesso Graviano</ref> che sembrava evocare un ipotetico ruolo di </p>
    <p><hi rend="#b">Berlusconi</hi>. Nel fascicolo, con l’accusa di</p>
    <p><hi rend="#b">strage in concorso con Cosa nostra</hi>, sono indagati lo stesso ex presidente del consiglio e il suo storico braccio destro,</p>
    <p><hi rend="#b">Marcello Dell’Utri</hi>. L’ex senatore ha già scontato una condanna per concorso esterno a Cosa nostra mentre recentemente è stato assolto in Appello nel processo sulla cosiddetta Trattativa tra pezzi dello Stato e Cosa nostra. Graviano, invece, era uno degli esponenti di punta del clan dei corleonesi. Condannato, tra le altre cose, per essere stato il mandante degli omicidi del sacerdote</p>
    <p><hi rend="#b">Pino Puglisi</hi>, del piccolo</p>
    <p><hi rend="#b">Giuseppe Di Matteo</hi>e per le bombe di Firenze, Roma e Milano del 1993, il boss di Brancaccio resta un</p>
    <p><hi rend="#b">irriducibile</hi>: ha negato più volte il suo ruolo nelle stragi e in certi casi anche all’interno di Cosa nostra. Negli ultimi tempi, però, ha messo in campo una strategia per cercare, a un certo punto, di poter uscire dal carcere. Ha cercato più volte di confutare – dal suo punto di vista – le accuse dei pentiti, ormai passate in giudicato da molti anni, segue con attenzione tutto il dibattito sull’incostituzionalità dell’ergastolo ostativo e ha spiegato più volte di avere pronto “un libro sulla sua vita, forse più di un libro”. È in questo quadro che, nei primi mesi del 2020, il</p>
    <p><hi rend="#b">boss delle stragi</hi>si è reso protagonista di una serie di dichiarazioni clamorose, tutte da verificare. Racconti messi a verbale anche davanti ai magistrati di Firenze durante tre lunghi interrogatori in carcere avvenuti nel novembre del 2020. I pm avevano deciso di sentirlo dopo lo show tenuto dal mafioso al processo</p>
    <p><hi rend="#b">‘Ndrangheta stragista</hi>a Reggio Calabria,</p>
    <p>
      <ref target="https://www.ilfattoquotidiano.it/2020/07/24/nella-strategia-stragista-cera-anche-la-ndrangheta-condannati-allergastolo-i-boss-graviano-e-filippone-nel-1994-fecero-uccidere-due-carabinieri-in-calabria/5879605/">concluso con la sua condanna all’ergastolo per gli omicidi dei Carabinieri Antonino Fava e Vincenzo Garofalo.</ref>
    </p>
    <p><hi rend="#b">Le dichiarazioni di Graviano –</hi> Durante una serie di udienze davanti alla corte d’Assise calabrese, tutte tra il gennaio e il febbraio del 2020, Graviano ha parlato di “<hi rend="#b">imprenditori del nord che non volevano fermare le stragi</hi>”, ha sostenuto di <hi rend="#b">aver incontrato Silvio Berlusconi “almeno tre volte</hi>” a Milano mentre era latitante, di averlo conosciuto tramite suo nonno, che negli anni ’70 avrebbe finanziato l’uomo di Arcore con <hi rend="#b">venti miliardi di lire</hi>. Accuse tutte da dimostrare, che per l’avvocato <hi rend="#b">Niccolò Ghedini</hi> erano “<hi rend="#b">palesemente diffamatorie</hi>”, anche se non si è fino ad ora avuta notizia di una denuncia da parte del legale dell’ex premier. A sentire “Madre natura”, come lo chiamavano i suoi sodali, il rapporto tra la famiglia Graviano e Berlusconi sarebbe stato tenuto da <hi rend="#b">suo cugino Salvatore</hi>, la cui moglie è stata perquisita oggi. “Io <hi rend="#b">casco latitante – ha detto in aula –</hi> quindi la situazione la comincia a seguire mio cugino Salvatore”. A un certo punto, però, il mafioso delle stragi avrebbe chiesto al futuro leader di Forza Italia di regolarizzare la situazione relativa agli investimenti del nonno a Milano: “Noi dobbiamo <hi rend="#b">entrare scritti che facciamo parte della società</hi>. Noi vogliamo essere partecipi, però questa cosa si andava procrastinando”, ha raccontato Graviano a Reggio Calabria, facendo intendere che la condizione “<hi rend="#b">occulta</hi>” dell’investimento doveva essere poi regolarizzata. “I <hi rend="#b">nomi di quei soggetti non apparivano</hi>”, ha detto in aula, riferendosi al fatto che i presunti soci occulti dell’imprenditore di Arcore non comparissero nelle partecipazioni societarie. “Ma c’era una <hi rend="#b">carta privata che io ho visto,</hi> la <hi rend="#b">copia di mio nonno la ha mio cugino Salvatore Graviano</hi>”. Una frase che, più di altre, sembrava essere un vero e proprio <hi rend="#b">messaggio</hi>: sulle sue parole il padrino di Brancaccio sosteneva esistessero <hi rend="#b">addirittura le prove</hi>. Ed è per questo motivo che sono scattate le <hi rend="#b">perquisizioni della procura di Firenze</hi>: i magistrati vogliono vedere se è le gravissime affermazioni di Graviano possano essere in qualche modo riscontrate.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>