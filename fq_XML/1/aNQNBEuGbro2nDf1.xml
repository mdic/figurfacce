<doc sitename="Il Fatto Quotidiano" title="Renzi: &quot;M5s voterà Mes. Se pensano di prendere quei soldi con la patrimoniale, dovranno passare sul mio cadavere&quot;. E loda Berlusconi - Il Fatto Quotidiano" author="Gisella Ruccia" date="2020-07-07" url="https://www.ilfattoquotidiano.it/2020/07/07/renzi-m5s-votera-mes-se-pensano-di-prendere-quei-soldi-con-la-patrimoniale-dovranno-passare-sul-mio-cadavere-e-loda-berlusconi/5860092/" hostname="ilfattoquotidiano.it" description="“In questo momento chi è il buono, chi è il brutto, chi è il cattivo? Non penso che Salvini sia il cattivo, però abbiamo fatto bene a mandarlo a casa e a impedirgli di prendere i pieni poteri un anno fa. Oggettivamente sono stato incoerente e abbiamo fatto l’accordo col M5s. E’ una cosa che …" categories="Politica" tags="Governo Conte 2;Italia Viva;Luigi di Maio;Matteo Renzi;Matteo Salvini;MES;Movimento 5 Stelle;Silvio Berlusconi;Virginia Raggi" fingerprint="65bb5e08d8eec32d">
  <main>
    <p>“In questo momento chi è il buono, chi è il brutto, chi è il cattivo? <hi rend="#b">Non penso che Salvini sia il cattivo</hi>, però abbiamo fatto bene a mandarlo a casa e a impedirgli di prendere i pieni poteri un anno fa. <hi rend="#b">Oggettivamente sono stato incoerente e abbiamo fatto l’accordo col M5s. E’ una cosa che ancora mi fa macerare dentro.</hi> Però rivendico questa scelta”. Così inizia la lunga intervista rilasciata dal leader di<hi rend="#b"> Italia Viva, Matteo Renzi</hi>, al direttore del<hi rend="#i"> Foglio</hi><hi rend="#b">Claudio Cerasa</hi>, in occasione della presentazione del suo libro <hi rend="#b">“La morsa del cavallo”</hi> al Castello di Santa Severa (Roma).<lb/> Sempre sulla falsariga del celebre film di<hi rend="#b"> Sergio Leone,</hi> Renzi continua la sua personale “classifica: “Abbiamo fatto l’accordo col M5s per impedire una deriva che avrebbe potuto portare il nostro Paese a una visione parlamentare à la <hi rend="#b">Orban</hi>, sanitaria à la <hi rend="#b">Bolsonaro</hi> ed europeista à la <hi rend="#b">Le Pen</hi>. Quindi, dico: ‘Salvini, no grazie’. <hi rend="#b">Abbiamo fatto bene a fare un governo diverso</hi>. Il buono? Credo che sia il presidente della Repubblica”.</p>
    <p>Momenti di incertezza da parte di Renzi nella scelta del personaggio “brutto”. Dal pubblico una voce femminile suggerisce <hi rend="#b">Giorgia Meloni</hi>, ma il senatore rimbrotta bonariamente la sua fan: “<hi rend="#b">Mai dire a una donna che è brutta.</hi><hi rend="#b">Noi siamo galantuomini.</hi> Magari chiediamo a Giorgia Meloni di avere lo stesso rispetto per <hi rend="#b">Teresa Bellanova</hi>, che lei non ha avuto quando ha ironizzato sulle sue lacrime. <hi rend="#b">La Meloni dalla Bellanova ha solo da imparare</hi>“. Poi la ‘folgorazione’: “<hi rend="#b">Ho trovato chi è il brutto. E’ quello dell’Inps, Tridico</hi>. E’ riuscito a dire che il pagamento dei 600 euro non funzionava perché c’era un attacco hacker sul sito dell’Inps. Vi ricordate quando eravamo in terza media e dicevamo: ‘Professoressa, i compiti me li ha mangiati il gatto’. La credibilità di Tridico è più o meno la stessa.<hi rend="#b"> C’era anche una canzone di Elio e Le Storie Tese che diceva: ‘Mio padre che è rimasto chiuso nell’autolavaggio’</hi>“.</p>
    <p>Diversi i momenti in cui Renzi ironizza sull’accordo coi pentastellati: “<hi rend="#b">Al Senato sono seduto nella stessa fila della Taverna.</hi> Quando penso a quello che ho combinato, le chiedo: ‘Scusa, Taverna, mi puoi insultare un attimo?’. E lei non se lo fa ripetere due volte.<hi rend="#b"> Il Mes? E’ evidente che si chiederà</hi>. Se qualcuno non vuole quei soldi, li metta lui<hi rend="#b">. Se poi immaginano di prenderli con la patrimoniale, dovranno passare sul nostro cadavere.</hi> La patrimoniale non si mette in discussione. Quindi, <hi rend="#b">sì al Mes senza se e senza ma</hi>“.<lb/> Renzi poi sferra fendenti a <hi rend="#b">Michele Emiliano</hi>, stronca l’iniziativa M5s sul<hi rend="#b"> taglio del numero dei parlamentari</hi> (“Hanno fatto una <hi rend="#b">cosa populista</hi>, a differenza della nostra proposta sull’abolizione del Senato”), difende pervicacemente il suo <hi rend="#b">Jobs Act</hi> e non risparmia critiche taglienti al <hi rend="#b">reddito di cittadinanza</hi> (“<hi rend="#b">il sistema dei navigator è una ciofeca</hi>. Non mi arrendo al racconto dell’Italietta che non ce la fa, che vive di assistenzialismo<hi rend="#b"> con la sua generazione migliore sul divano.</hi> Noi siamo orgogliosamente un’altra cosa”).</p>
    <p>L’ex segretario dem analizza la situazione politica, sferrando battute sarcastiche sui 5 Stelle: “<hi rend="#b">Salvini e Meloni con la loro politica sovranista hanno fallito</hi>. Nei 5 Stelle, invece, è in atto un cambiamento. <hi rend="#b">Di Maio un anno fa andava dai gilet gialli con Di Battista.</hi> Oggi va dalla Merkel o dal ministro degli Esteri francese, peraltro con <hi rend="#b">l’aereo di Stato</hi>, come è giusto che sia. <hi rend="#b">E’ sempre lo stesso aereo: è quello che ha ordinato D’Alema e che ha utilizzato Berlusconi. Ora lo usano Conte e Di Maio</hi>. E fanno bene. Credo comunque che i 5 Stelle stiano abbandonando il sovranismo. Forse c’è ancora qualcuno che strizza l’occhio a posizioni di questo genere, ma non mi sembra che ce ne sia qualcuno in Parlamento. Chi sta in Parlamento vuole restare lì. Se poi è del M5s – continua – non vede grandissimi chances per la legislatura successiva.<hi rend="#b"> Non è che poi questi torneranno a lavorare a Wall Street.</hi><hi rend="#b">Se c’è una forza politica che prima di andare a votare si taglia un piede, sono i parlamentari del M5s.</hi> Non vedo zoppi in Parlamento, quindi <hi rend="#b">vi posso garantire che prima di andare a votare i 5 Stelle saranno favorevoli all’accordo sul Mes e lo voteranno</hi>“.<lb/> E a chi dal pubblico ironizza sull’alleanza tra Italia Viva e i 5 Stelle, Renzi ribatte: “Ho capito che ci sto al governo assieme, l’ho detto io stesso all’inizio. Ma posso dire che per me i 5 Stelle non hanno futuro o, siccome ci sto al governo insieme, devo iscrivermi a un meetup? <hi rend="#b">Stiamo al governo insieme per evitare che quell’altro in costume, col torso all’aria, col mojito possa eleggere il prossimo presidente della Repubblica perché sarebbe un casino per l’Italia</hi>“.</p>
    <p>Sfottò anche alla sindaca di Roma, <hi rend="#b">Virginia Raggi</hi>, e lodi a <hi rend="#b">Silvio Berlusconi</hi>: “<hi rend="#b">Gli va riconosciuta una grande forza. L’altro giorno mi ha telefonato</hi> e gli ho detto che, secondo me,<ref target="https://www.ilfattoquotidiano.it/2020/07/04/silvio-berlusconi-e-lo-strano-caso-dellaudio-del-magistrato-franco-riesumato-solo-dopo-la-morte/5857496/"> sulla notizia dell’audio registrato di un giudice</ref> era giusto che si facesse chiarezza perché un ex presidente del Consiglio, che aveva vissuto quella vicenda in quel modo, aveva diritto a chiederla. E lui mi ha detto: ‘Noi non siamo come questi’. </p>
    <p><hi rend="#b">Mi ha anche detto alcune frasi sulla magistratura e io rispondevo: ‘Presidente? Non sento’.</hi>In ogni caso – prosegue – è evidente che</p>
    <p><hi rend="#b">Berlusconi si è posizionato in modo intelligente. Farà l’accordo con Zingaretti? Non lo so. ‘Ma magari’ è la risposta di Zingaretti</hi>. Ma, per come lo conosco, Berlusconi non andrà mai a rompere l’alleanza di centrodestra per fare un governo. Lo farà credere a tutti i suoi che vogliono fare quel governo, che lui è pronto a farlo. Nel frattempo, continuerà a fare il Silvio Berlusconi nei suoi aspetti negativi e positivi, cioè continuerà a portare a spasso tutti quelli della sua area”.</p>
    <p>Nel finale, il leader di Iv rivolge un monito ai giovani, lo stesso che chiude il suo libro: “Levatevi di dosso l’atteggiamento di rassegnazione e di pigrizia, altro che assistenzialismi e redditi di emergenza. <hi rend="#b">Dovete spaccarvi a schiena come hanno fatto quegli anziani la cui generazione è stata decimata dal covid</hi>. Il modo migliore per onorarne l’eredità è quello di mettersi a lavorare più di loro nella loro memoria e di smettere di piangersi addosso, come vuole fare sempre <hi rend="#b">una certa cultura assistenzialista del nostro Paese</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>