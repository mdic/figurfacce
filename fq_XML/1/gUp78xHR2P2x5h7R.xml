<doc sitename="Il Fatto Quotidiano" title="Elezioni Sicilia, dal Pd a Forza Italia la carica degli &quot;impresentabili&quot;: in corsa imputati, indagati e condannati - Il Fatto Quotidiano" author="Giuseppe Pipitone" date="2017-10-07" url="http://www.ilfattoquotidiano.it/2017/10/07/elezioni-sicilia-dal-pd-a-forza-italia-la-carica-degli-impresentabili-in-corsa-imputati-indagati-e-condannati/3854450/" hostname="ilfattoquotidiano.it" description="C’è chi ha condanne anche per reati gravi come la corruzione elettorale e chi a causa di sentenze definitive ha già rischiato di dover subire l’onta della decadenza. Chi colleziona capi d’imputazione come fossero figurine e chi torna in campo in attesa che un giudice pronunci una sentenza nei suoi confronti. Chi può vantare in …" categories="Politica" tags="Elezioni Sicilia;Forza Italia;Matteo Renzi;Noi con Salvini;PD;Sicilia;Silvio Berlusconi;Udc" fingerprint="aa8f7f0553e72138">
  <main>
    <head rend="h1">Elezioni Sicilia, dal Pd a Forza Italia la carica degli “impresentabili”: in corsa imputati, indagati e condannati</head>
    <graphic src="https://st.ilfattoquotidiano.it/wp-content/uploads/2017/10/impresentabilisicilia.jpg"/>
    <p>C’è chi ha condanne anche per reati gravi come la <hi rend="#b">corruzione elettorale</hi> e chi a causa di sentenze definitive ha già rischiato di dover subire l’onta della decadenza. Chi colleziona capi d’imputazione come fossero figurine e chi torna in campo in attesa che un giudice pronunci una sentenza nei suoi confronti. Chi può vantare in curriculum fotografie con <hi rend="#b">capimafia</hi> di primissimo livello e chi invece va in giro con i figli dei <hi rend="#b">boss latitanti</hi> a rivendicare la sua nostalgia per i boss del passato. Poi ci sono i parenti: i figli dei <hi rend="#b">condannati</hi>, i fratelli degli <hi rend="#b">imputati</hi>, i familiari degli <hi rend="#b">incandidabili</hi>.</p>
    <p>Se fosse un concorso pubblico, per un posto al comune o al catasto, una percentuale non piccola dei concorrenti partirebbe già certa di non potere accedere alle prove finali. Troppo ingombranti i<hi rend="#b"> conti in sospeso</hi> con la <hi rend="#b">giustizia</hi>, troppo numerose le <hi rend="#b">indagini in corso</hi>, esagerate persino le condanne. E invece a questo giro anche chi è già noto alle forze dell’ordine potrà realizzare il sogno di servire la sua Regione: ovviamente in cambio di un lauto stipendio. Sono i miracoli regalati dall’irredimibile <hi rend="#b">Sicilia</hi>, l’isola dei paradossi e dei laboratori politici che tra un mese esatto dovrà eleggere il suo nuovo governatore e i nuovi sedicenti deputati, cioè la versione locale dei consiglieri regionali. Una corsa all’ultimo voto che anche questa volta non rinuncia a farsi segnalare alle cronache nazionali sempre per lo stesso problema: quello dei cosiddetti <hi rend="#b">impresentabili</hi>.</p>
    <p>A parole sarebbero tutti contrari. “<hi rend="#b">Liste pulite</hi>“, chiede il candidato governatore del centrodestra, <hi rend="#b">Nello Musumeci</hi>. “<hi rend="#b">Liste pulite</hi>“, risponde l’aspirante presidente del centrosinistra, <hi rend="#b">Fabrizio Micari.</hi> Il risultato, però, non è esattamente quello sperato visto che già a 48 ore dalla scadenza dei termini la <hi rend="#b">commissione Antimafia</hi> si era premurata di anticipare le sue volontà: <ref target="http://www.ilfattoquotidiano.it/2017/10/04/elezioni-sicilia-la-commissione-antimafia-monitorera-tutte-le-liste-dei-candidati/3894803/">anche le liste per le regionali siciliane sarebbero state passate al setaccio</ref>. I tempi, però, sono stretti: per questo motivo <hi rend="#b">Palazzo San Macuto</hi> farà sapere solo dopo le elezioni i nomi dei cosiddetti “<hi rend="#b">impresentabili</hi>“. Ora che i partiti hanno depositato le liste nelle nove province siciliane non è difficile ipotizzare su quali candidati si concentreranno le attenzioni dei commissari. E anche su quali è magari il caso di sollecitare l’attenzione dell’opinione pubblica: <hi rend="#b">parenti</hi> di condannati o imputati per reati gravi, candidati incensurati ma con frequentazioni tutt’altro che cristalline. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>