<doc sitename="Il Fatto Quotidiano" title="&quot;1994: L'anno zero&quot;, su Sky il documentario della discesa in campo di Berlusconi: dalla nascita di Forza Italia allo scontro in tv con Occhetto - Il Fatto Quotidiano" author="F Q" date="2019-10-02" url="https://www.ilfattoquotidiano.it/2019/10/02/1994-lanno-zero-su-sky-il-documentario-della-discesa-in-campo-di-berlusconi-dalla-nascita-di-forza-italia-allo-scontro-in-tv-con-occhetto/5491808/" hostname="ilfattoquotidiano.it" description="26 gennaio 1994: Silvio Berlusconi “scende in campo”. Il tycoon televisivo decide di partecipare alle elezioni politiche che si terranno quell’anno. Dopo 1992: Attacco al potere e 1993: L’anno del giudizio, arriva su History (in esclusiva su Sky al canale 407) 1994: L’anno zero, venerdì 4 e 11 ottobre alle 23 il terzo e ultimo …" categories="Televisione" tags="Achille Occhetto;Silvio Berlusconi;Sky" fingerprint="2e8540249134cb4c">
  <main>
    <p>26 gennaio 1994:<hi rend="#b"> Silvio Berlusconi</hi> “scende in campo”. Il tycoon televisivo decide di partecipare alle elezioni politiche che si terranno quell’anno. <hi rend="#i">Dopo 1992: Attacco al potere</hi> e <hi rend="#i">1993: L’anno del giudizio</hi>, arriva su <hi rend="#i">History</hi> (in esclusiva su Sky al canale 407) <hi rend="#i">1994: L’anno zero</hi>, venerdì 4 e 11 ottobre alle 23 il terzo e ultimo capitolo, in due parti, della Storia d’Italia iniziata con Tangentopoli e raccontata attraverso<hi rend="#b"> filmati d’epoca</hi> e <hi rend="#b">interviste</hi> ai protagonisti di quelle vicende.</p>
    <p>Berlusconi ha un obiettivo ambizioso: sconfiggere gli ex comunisti guidati da <hi rend="#b">Achille Occhetto</hi>, a capo di un’alleanza progressista che i primi sondaggi danno per sicura vincitrice alle elezioni primaverili. In pochissime settimane Berlusconi crea dal nulla (o quasi) un partito, <hi rend="#b">Forza Italia</hi>, e dà vita all’alleanza di centrodestra che comprende gli ex missini di <hi rend="#b">Gianfranco Fini</hi>, i democristiani di <hi rend="#b">Pier Ferdinando Casini</hi> e la Lega di <hi rend="#b">Umberto Bossi</hi>. Le elezioni segnano il suo trionfo: Sua Emittenza, il Cavaliere, diventa capo del governo. Ma le difficoltà sono dietro l’angolo. L’alleanza di centrodestra non è affatto solida: le divisioni sono all’ordine del giorno. I sindacati scendono in piazza contro la riforma delle pensioni. E la magistratura di Milano non se ne sta con le mani in mano.</p>
    <p>Tra gli intervistati: Achille Occhetto, all’epoca segretario del Partito democratico della Sinistra, <hi rend="#b">Roberto Maroni</hi>, ministro dell’Interno nel primo governo Berlusconi, <hi rend="#b">Gianni Pilo</hi>, uno dei fondatori di Forza Italia nonché sondaggista di fiducia di Berlusconi, <hi rend="#b">Paolo Romani</hi>, deputato di Forza Italia, i giornalisti Bruno <hi rend="#b">Vespa</hi>, Peter <hi rend="#b">Gomez</hi>, Filippo <hi rend="#b">Facci</hi>, Fabrizio <hi rend="#b">Rondolino</hi> e Maria Teresa <hi rend="#b">Meli</hi>.</p>
  </main>
  <comments/>
</doc>