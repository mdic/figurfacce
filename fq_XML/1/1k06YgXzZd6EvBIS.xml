<doc sitename="Il Fatto Quotidiano" title="Francesca Pascale e l'addio a Silvio Berlusconi: dall'ex premier &quot;buonuscita da 20 milioni di euro e assegno annuale da un milione&quot; - Il Fatto Quotidiano" author="F Q" date="2020-07-23" url="https://www.ilfattoquotidiano.it/2020/07/23/francesca-pascale-e-laddio-a-silvio-berlusconi-dallex-premier-buonuscita-da-20-milioni-di-euro-e-assegno-annuale-da-un-milione/5877554/" hostname="ilfattoquotidiano.it" description="Buonuscita da venti milioni di euro più un assegno annuale di “mantenimento” da un altro milione di euro. È ciò che resta ora a Francesca Pascale dei dieci anni di fidanzamento con Silvio Berlusconi. A rivelarlo è il settimanale Oggi, secondo cui il leader di Forza Italia e l’ex consigliera di Fi nella Provincia di …" categories="Attualità" tags="Francesca Pascale;Silvio Berlusconi" fingerprint="7dce965cb172e51d">
  <main>
    <p><hi rend="#b">Buonuscita da venti milioni di euro</hi> più un <hi rend="#b">assegno annuale di “mantenimento” da un altro milione di euro</hi>. È ciò che resta ora a Francesca Pascale dei dieci anni di fidanzamento con Silvio Berlusconi. A rivelarlo è il settimanale <hi rend="#i">Oggi</hi>, secondo cui il leader di Forza Italia e l’ex consigliera di Fi nella Provincia di Napoli hanno raggiunto questo accordo dopo che la loro storia d’amore è finita ufficialmente nel marzo scorso, in pieno lockdown per l’emergenza coronavirus.</p>
    <p>Ma non solo. Secondo<hi rend="#i"> Repubblica</hi>, Francesca Pascale avrebbe ottenuto dall’ex Cav. anche di<hi rend="#b"> poter continuare a vivere a Villa Maria</hi>, a Casatenovo, in Brianza: una lussuosa tenuta con 40 mila metri quadrati di parco fatta realizzare da Berlusconi secondo i gusti dell’allora fidanzata, con palestra, saloni, prato inglese dove far scorrazzare i suoi cani.</p>
    <p>D’altra parte, dopo l’annuncio della rottura ufficializzata tramite un asettico comunicato stampa di Forza Italia, Francesca Pascale aveva tenuto a sottolineare che lui, Berlusconi, “<hi rend="#b">mi ha sempre trattato come una regina</hi>”. Per poi confidare ai suoi collaboratori e legali: “<hi rend="#b">Adesso non potrò certo tornarmene a casa, alla mia vecchia vita</hi>, ho dedicato al presidente i miei migliori anni, da quando ero una ragazzina”, come scrive Repubblica. Così, ecco spiegati quei <hi rend="#b">2 milioni all’anno per ciascuno dei dieci anni di convivenza ufficiale</hi>. Più quell’assegno che le verrà versato annualmente.</p>
  </main>
  <comments/>
</doc>