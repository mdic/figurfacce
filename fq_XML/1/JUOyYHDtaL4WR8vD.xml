<doc sitename="Il Fatto Quotidiano" title="Nomine Rai, la vendetta di Salvini dietro la trappola di Lega e Fi a Fratelli d'Italia. Le tensioni a destra ora si spostano in Vigilanza - Il Fatto Quotidiano" author="Gianluca Roselli" date="2021-07-15" url="https://www.ilfattoquotidiano.it/2021/07/15/nomine-rai-la-vendetta-di-salvini-dietro-la-trappola-di-lega-e-fi-a-fratelli-ditalia-le-tensioni-a-destra-ora-si-spostano-in-vigilanza/6263293/" hostname="ilfattoquotidiano.it" description="Ora Fratelli d’Italia vuole la Vigilanza Rai. Il giorno dopo il voto sul consiglio di amministrazione della Rai (sono stati eletti Igor De Biasio, Alessandro di Majo, Francesca Bria e Simona Agnes), che dai quattro posti di nomina parlamentare ha visto escluso il partito di Giorgia Meloni, la destra è sul piede di guerra. Non …" categories="Politica" tags="Giorgia Meloni;Ignazio La Russa;Matteo Salvini;Nomine Rai;Silvio Berlusconi" fingerprint="2ab439704d8b4175">
  <main>
    <head rend="h1">Nomine Rai, la vendetta di Salvini dietro la trappola di Lega e Fi a Fratelli d’Italia. Le tensioni a destra ora si spostano in Vigilanza</head>
    <graphic src="https://st.ilfattoquotidiano.it/wp-content/uploads/2019/11/12/salvini-meloni-berlusconi-1200-690x362.jpg"/>
    <p>Ora <hi rend="#b">Fratelli d’Italia</hi> vuole la Vigilanza Rai. Il giorno dopo il voto sul <hi rend="#b">consiglio di amministrazione</hi> della Rai (sono stati eletti <hi rend="#b">Igor De Biasio</hi>, Alessandro di Majo, Francesca Bria e <hi rend="#b">Simona</hi><hi rend="#b">Agnes</hi>), che dai quattro posti di nomina parlamentare ha visto escluso il partito di <hi rend="#b">Giorgia</hi><hi rend="#b">Meloni</hi>, la destra è sul piede di guerra. Non si fida più di nessuno e sospetta di tutti. Specialmente degli alleati che le hanno fatto il <hi rend="#b">biscotto</hi>. “È una pagina buia per la <hi rend="#b">democrazia</hi>”, dice Meloni. “È stato uno sfregio istituzionale, non era mai successo che l’unica forza di <hi rend="#b">opposizione</hi> sia fuori dal vertice della tv pubblica”, ha detto<hi rend="#b"> Ignazio La Russa</hi> in una conferenza stampa convocata nel <hi rend="#b">pomeriggio</hi>, nella quale ha lanciato un appello al presidente della Repubblica e al premier affinché “si adoperino con una <hi rend="#b">moral suasion</hi> per riparare il danno subìto”. E il modo sarebbe ottenere la presidenza della <hi rend="#b">Vigilanza</hi>. “Ditemi voi perché ora il signor <hi rend="#b">Barachini</hi> deve restare presidente della Vigilanza…?”, si chiede La Russa, spalleggiato dai capigruppo di <hi rend="#b">Camera</hi> e <hi rend="#b">Senato</hi>.</p>
    <p>Facendo un passo indietro al voto di ieri, il problema è che su <hi rend="#b">Giampaolo Rossi</hi> si sono consumate diverse vendette trasversali. Lui, infatti, in questi tre anni da <hi rend="#b">consigliere</hi> è stato protagonista di una sorte di asse con l’ad <hi rend="#b">Fabrizio Salini</hi> e, sapendo come muoversi in azienda, ha fatto vedere i <hi rend="#b">sorci verdi</hi> soprattutto a Lega e Fi, accaparrandosi numerose posizioni di potere tra <hi rend="#b">Viale Mazzini</hi> e <hi rend="#b">Saxa</hi><hi rend="#b">Rubra</hi>. Per questo Matteo Salvini aveva chiesto a Meloni di cambiare cavallo, ma lei è stata <hi rend="#b">irremovibile</hi>. Così, quando Forza Italia ha manifestato la volontà di entrare in Cda con <hi rend="#b">Simona</hi><hi rend="#b">Agnes</hi>, Salvini ha preso la palla al balzo per fare fuori un pericoloso competitor, Rossi appunto. E così si è consumata la <hi rend="#b">trappola</hi> per Fdi, nonostante il tentativo in extremis di La Russa con <hi rend="#b">Licia Ronzulli</hi> di trovare un accordo.</p>
    <p>Il problema, a destra, è che ora questa vicenda rischi di secernere <hi rend="#b">veleni</hi> com’è accaduto col <hi rend="#b">Copasir</hi>, dove il leghista <hi rend="#b">Raffaele Volpi</hi> ci ha messo mesi prima di lasciare la poltrona al meloniano <hi rend="#b">Adolfo</hi><hi rend="#b">Urso</hi>. Per quella vicenda Meloni e Salvini non si parlarono per <hi rend="#b">settimane</hi>. Ora potrebbe accadere qualcosa di simile, con strascichi che avrebbero conseguenze anche sulla <hi rend="#b">campagna elettorale</hi> per le amministrative nelle diverse città al voto. “Se qualcuno ha in mente di far saltare il <hi rend="#b">centrodestra</hi>, lo dica chiaramente”, butta lì La Russa senza giri di parole. Già, perché al momento Fi non ha alcuna intenzione di lasciare la <hi rend="#b">Vigilanza Rai</hi> e su <hi rend="#b">Barachini</hi> farà muro. E Meloni non si sente affatto rassicurata dalle parole di <hi rend="#b">Matteo</hi><hi rend="#b">Salvini</hi>, secondo cui “i due consiglieri di centrodestra garantiranno il pluralismo per tutti”.</p>
    <p>L’altro problema all’orizzonte riguarda il <hi rend="#b">presidente</hi>. Oggi il consiglio dei ministri ha indicato ufficialmente <hi rend="#b">Marcello Fuortes</hi> come ad e <hi rend="#b">Marinella Soldi</hi> come candidata alla presidenza. La sua nomina, però, deve essere votata in <hi rend="#b">Vigilanza</hi> con maggioranza di due terzi (27 voti). Ma su questo <hi rend="#b">passaggio</hi> potrebbero ricadere le fibrillazioni di queste ore, non tanto quelle di <hi rend="#b">Fdi</hi> (che tanto non l’avrebbe mai votata), quanto quelle di <hi rend="#b">Forza Italia</hi> e dei <hi rend="#b">5 Stelle</hi>. Non è un mistero che il partito berlusconiano pensava ad <hi rend="#b">Agnes</hi> per la presidenza. E ora i <hi rend="#b">berluscones</hi> potrebbero sfruttare i contrasti interni ai partiti per tentare il colpaccio. Tanto più che l’immagine di Marinella Soldi in questi giorni si è un po’ offuscata per la vicenda dell’inchiesta per <hi rend="#b">finanziamento illecito</hi> sui compensi arrivati a <hi rend="#b">Matteo Renzi</hi>, indagato insieme a Lucio Presta, per la realizzazione del documentario <hi rend="#i">Firenze secondo me</hi>. Documentario che andò in onda su <hi rend="#b">Discovery</hi>, con l’acquisto trattato dall’ex ad, Soldi appunto. Insomma, il <hi rend="#b">voto in Vigilanza</hi> è sul filo del rasoio e alla manager indicata da <hi rend="#b">Mario Draghi</hi> potrebbe mancare pure qualche voto pentastellato, come si è già visto ieri in Parlamento. Da quelle parti il malcontento è per la scelta caduta su <hi rend="#b">Alessandro</hi><hi rend="#b">di Majo</hi>, avvocato voluto da <hi rend="#b">Giuseppe Conte</hi>, mentre la scelta dei gruppi parlamentari era caduta su un altro avvocato, <hi rend="#b">Antonio Palma</hi>. Tra i 5 Stelle i <hi rend="#b">malumori</hi> non sono affatto sopiti e potrebbero trovare sfogo nel voto in Vigilanza sulla presidente. Anche se poi sarà difficile per le <hi rend="#b">forze politiche</hi> dell’attuale maggioranza far mancare i voti alla persona che Draghi e <hi rend="#b">Daniele Franco</hi> hanno scelto per quel ruolo. Tornando al punto di partenza, il <hi rend="#b">vulnus</hi> del mancato posto al vertice Rai per il partito della <hi rend="#b">Meloni</hi> genera riflessioni anche in Pd, Leu, Italia Viva e M5S. E forse saranno proprio queste forze, in attesa di altre <hi rend="#b">moral suasion</hi>, a fare pressione sui <hi rend="#b">berluscones</hi> affinché cedano la <hi rend="#b">Vigilanza</hi> ai meloniani (<hi rend="#b">Daniela</hi><hi rend="#b">Santanché</hi>?). Anche perché altrimenti il rischio è che Fdi si presenti al rinnovo delle <hi rend="#b">direzioni</hi> di reti e tg, a settembre, con una cambiale troppo grande da incassare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>