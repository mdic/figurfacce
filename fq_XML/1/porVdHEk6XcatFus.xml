<doc sitename="Il Fatto Quotidiano" title="Sergio Marchionne, Berlusconi: &quot;Manager italiano numero uno&quot;. Matteo Renzi: &quot;Ha creato creato posti di lavoro #chapeau&quot; - Il Fatto Quotidiano" author="F Q" date="2018-07-22" url="https://www.ilfattoquotidiano.it/2018/07/22/sergio-marchionne-berlusconi-manager-italiano-numero-uno-matteo-renzi-ha-creato-creato-posti-di-lavoro-chapeau/4509602/" hostname="ilfattoquotidiano.it" description="Per Silvio Berlusconi è “il numero uno dei manager italiani”, mentre per l’ex segretario del Pd Matteo Renzi è stato “un grande protagonista della vita economica degli ultimi 15 anni”. L‘aggravarsi delle condizioni di salute di Sergio Marchionne, ormai giudicate “irreversibili”, ha spinto i due leader a ricordare l’ex amministratore delegato di Fca. Il presidente …" categories="Politica" tags="Matteo Renzi;Sergio Marchionne;Silvio Berlusconi" fingerprint="ddd4bc267d0fc734">
  <main>
    <head rend="h1">Sergio Marchionne, Berlusconi: “Manager italiano numero uno”. Matteo Renzi: “Ha creato creato posti di lavoro #chapeau”</head>
    <graphic src="https://st.ilfattoquotidiano.it/wp-content/uploads/2018/07/22/marchionne-2.jpg"/>
    <p>Per <hi rend="#b">Silvio Berlusconi</hi> è “il numero uno dei manager italiani”, mentre per l’ex segretario del Pd <hi rend="#b">Matteo Renzi</hi> è stato “un grande protagonista della vita economica degli ultimi 15 anni”. L<ref target="https://www.ilfattoquotidiano.it/2018/07/22/sergio-marchionne-le-sue-condizioni-sono-irreversibili-e-ricoverato-in-terapia-intensiva/4509591/">‘aggravarsi delle condizioni di salute di Sergio Marchionne, ormai giudicate “irreversibili”</ref>, ha spinto i due leader a ricordare l’ex amministratore delegato di </p>
    <p><hi rend="#b">Fca</hi>. Il presidente di</p>
    <p><hi rend="#b">Forza Italia</hi>, con una nota, fa sapere di essere “molto colpito dalle notizie sulle gravi condizioni di salute” e “del conseguente abbandono delle cariche da lui ricoperte nel gruppo Fca”.</p>
    <p>È, scrive Berlusconi, “certamente<hi rend="#b"> il numero uno dei manager italiani</hi>, ha dimostrato di avere <hi rend="#b">intuizione</hi>, coraggio, lungimiranza, <hi rend="#b">competenza</hi>, ha garantito il futuro ad una grande azienda italiana come Fiat in un<hi rend="#b"> momento difficile</hi> e l’ha pilotata con coraggio sulla strada difficile dell’<hi rend="#b">internazionalizzazione</hi> fino ad arrivare ad occupare una quota importante del <hi rend="#b">mercato di oltreoceano</hi>“. L’ex presidente del Consiglio conclude il suo messaggio ricordando che, figlio di un <hi rend="#b">maresciallo</hi> “da cui eredita il senso del dovere, della disciplina, della serietà”, Marchionne “ha saputo far onore al suo Paese con lo studio e con il lavoro fino a diventare uno dei simboli del <hi rend="#b">genio italiano</hi> nel mondo”.</p>
    <p>Il messaggio di Renzi è arrivato invece attraverso un tweet: “Ha creato <hi rend="#b">posti di lavoro</hi>, non cassintegrati #chapeau”, scrive l’ex segretario dem <ref target="https://www.ilfattoquotidiano.it/2018/01/16/renzi-e-marchionne-lamore-ai-tempi-del-potere-lidillio-filogovernativo-e-durato-quanto-il-consenso/4096609/">che nel corso degli anni ha avuto un rapporto fatto di alti e bassi con il numero uno di Fca</ref>. E aggiunge infatti che “Marchionne è stato un grande <hi rend="#b">protagonista</hi> della vita economica degli ultimi 15 anni. Con lui ho condiviso molte scelte, discusso sempre, litigato talvolta. È riuscito a dare un <hi rend="#b">futuro</hi> alla Fiat, quando sembrava impossibile”.</p>
    <p>“Mi addolora la notizia che Marchionne stia male e in un momento così difficile credo ci voglia rispetto per il dolore dei suoi familiari, dei suoi più cari amici e dei suoi collaboratori”, spiega invece all’Ansa il vice premier e ministro del lavoro e dello Sviluppo<hi rend="#b"> Luigi Di Maio</hi> esprimendo la sua vicinanza alla famiglia e fa sapere che si sarebbe voluto confrontare con lui su “il futuro dell’auto elettrica”. E anche l’altro vice premier e ministro dell’Interno <hi rend="#b">Matteo Salvini</hi>, in una nota, esprime “un pensiero di riconoscenza, rispetto e augurio a Sergio Marchionne e alla sua famiglia”.</p>
    <p>Per il segretario del Pd <hi rend="#b">Maurizio Martina</hi> e l’ex premier <hi rend="#b">Paolo Gentiloni</hi>: “Marchionne ha fatto <hi rend="#b">un lavoro straordinario</hi>. Molti lo hanno criticato ma chi ha memoria della <hi rend="#b">crisi Fiat</hi> di vent’anni fa si rende conto di cosa possono fare il coraggio e la visione. Un esempio per tutti”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>