<doc sitename="Il Fatto Quotidiano" title="Berlusconi, dal San Raffaele assicurano: &quot;Dietro la poderosa ripresa immunitaria nessun mistero. Trattato con Remdesivir&quot; - Il Fatto Quotidiano" author="F Q" date="2020-09-14" url="https://www.ilfattoquotidiano.it/2020/09/14/berlusconi-dal-san-raffaele-assicurano-dietro-la-poderosa-ripresa-immunitaria-nessun-mistero-trattato-con-remdesivir/5931472/" hostname="ilfattoquotidiano.it" description="Sarà per il balletto su Berlusconi “asintomatico”, che poi annuncia di non avere più febbre e dolori. Sarà per le polemiche sulla catena del contagio che ha coinvolto una delle famiglie più potenti d’Italia; oppure per la narrazione da leone in gabbia che ha accompagnato il ricovero al San Raffaele (titolo del quotidiano Libero: “Silvio …" categories="Cronaca" tags="San Raffaele;Silvio Berlusconi;Tamponi Covid 19" fingerprint="7ebad2696b13c609">
  <main>
    <head rend="h1">Berlusconi, dal San Raffaele assicurano: “Dietro la poderosa ripresa immunitaria nessun mistero. Trattato con Remdesivir”</head>
    <graphic src="https://st.ilfattoquotidiano.it/wp-content/uploads/2020/09/14/b3e6c8d69762dcaa8119fe55810c915e-1-444x362.jpg"/>
    <p>Sarà per il balletto su<hi rend="#b"> Berlusconi “asintomatico”</hi>, che poi annuncia di non avere più febbre e dolori. Sarà per le polemiche sulla catena del contagio che ha coinvolto una delle famiglie più potenti d’Italia; oppure per la narrazione da leone in gabbia che ha accompagnato il ricovero al San Raffaele (titolo del quotidiano Libero: “<hi rend="#i">Silvio se ne frega: lavora pure con la febbre</hi>”).</p>
    <p>Di fatto, c’è mezza Italia che guardando le immagini di<ref target="https://www.ilfattoquotidiano.it/2020/09/14/berlusconi-appena-dimesso-dal-san-raffaele-anche-stavolta-lho-scampata-bella/5930778/"> Silvio Berlusconi appena dimesso – dopo una polmonite bilaterale – si chiede cosa ci sia dietro il “miracolo”.</ref> Cioè, come sia stato possibile che un (quasi) 84enne affetto da patologie croniche pregresse – dal cuore al diabete e dunque per definizione “fragile” – abbia archiviato il Covid in una decina di giorni; quando la </p>
    <p><hi rend="#b">maggioranza degli anziani</hi>della sua età non ce l’ha fatta proprio, diventando la vittima d’elezione nelle statistiche sulla mortalità da Coronavirus. L’età media dei pazienti deceduti e positivi a SARS-CoV-2 è 80 anni.</p>
    <p>A detta dei sanitari che lo hanno curato, a partire dal suo medico personale <hi rend="#b">Alberto Zangrillo</hi>, durante il ricovero non c’è stato nulla di diverso o di particolare rispetto alle terapie comunemente somministrate agli altri pazienti. <hi rend="#b">Nessuna ossigeno terapia</hi>, nessuna sperimentazione di nuove cure. Dietro la “robusta risposta immunitaria”. i cicli di <hi rend="#b">Remdesivir</hi>, l’unico farmaco antivirale finora autorizzato dagli enti regolatori per la cura di infezioni da virus Sars-Cov-2. Se usato in fase di esordio, risulta efficacia.</p>
    <p>L’attenzione attorno al caso B. dal <hi rend="#b">2 settembre</hi> in poi è stata altissima. Ad alimentarla ci hanno pensato lo stesso <hi rend="#b">Zangrillo</hi> e<hi rend="#b"> Berlusconi</hi>. Il primo, finito sulla graticola per aver dichiarato morto il virus, inizialmente aveva sminuito la gravità dell’infezione, provocando anche attrito tra i parenti del capo di Forza Italia; salvo poi dire il contrario, parlando di una carica virale tale che “a marzo sarebbe morto”. Il concetto è stato ribadito dallo stesso Berlusconi in conferenza stampa: “Era la carica virale più alta tra le decine di migliaia osservate al San Raffaele”. Un dato su cui Berlusconi aveva anche scherzato (“Sono sempre il numero uno”).</p>
    <p>A colpire sicuramente il fatto che mentre anziani e giovani afflitti dal Covid non riuscivano ad uscire di casa, finivano perlopiù in terapia intensiva, l’anziano Berlusconi – in passato operato per un tumore alla prostata e per la sostituzione della valvola aortica – anziché stare a r<hi rend="#b">iposo assoluto</hi> era iperattivo: faceva politica in “smartworking” dall’ospedale, ad esempio telefonando il 9 settembre ai senatori di Fi e poi al comizio in Val D’Aosta invitando al voto. Seguiva al telefono la partita Mediaset-Vivendi-Tim.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>