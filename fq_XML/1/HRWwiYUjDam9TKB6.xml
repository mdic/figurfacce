<doc sitename="Il Fatto Quotidiano" title="Giacomo Caliendo morto, addio all'ex senatore e sottosegretario di Berlusconi: aveva 82 anni - Il Fatto Quotidiano" author="F Q" date="2025-03-30" url="https://www.ilfattoquotidiano.it/2025/03/30/giacomo-caliendo-morto-addio-allex-senatore-e-sottosegretario-di-berlusconi-aveva/7933678/" hostname="ilfattoquotidiano.it" description="È scomparso oggi a Milano, Giacomo Caliendo, ex magistrato. già parlamentare e sottosegretario alla Giustizia, era malato da tempo. Aveva 82 anni. Il politico era stato sottosegretario di Berlusconi e presidente della commissione che aveva ripristinato gli assegni per gli ex parlamentari nel 2020. Nel 2014 aveva presentato un emendamento che faceva rientrare nei casi …" categories="Politica" tags="Forza Italia;Giacomo Caliendo;Silvio Berlusconi" fingerprint="bfcf4578e8488b39">
  <main>
    <head rend="h1">Giacomo Caliendo morto, addio all’ex senatore e sottosegretario di Berlusconi: aveva 82 anni</head>
    <graphic src="https://st.ilfattoquotidiano.it/wp-content/uploads/2025/03/30/Giacomo-Caliendo-690x518.jpg"/>
    <p>È scomparso oggi a Milano, <hi rend="#b">Giacomo Caliendo,</hi> ex magistrato. già parlamentare e sottosegretario alla Giustizia, era malato da tempo. Aveva 82 anni. Il politico era stato sottosegretario di Berlusconi e presidente della commissione che aveva ripristinato gli assegni per gli ex parlamentari nel 2020. Nel 2014 aveva presentato un emendamento che faceva rientrare nei casi di colpa grave per cui sarebbe scattata la responsabilità civile delle toghe il non aver tenuto conto, da parte del giudice, dell’interpretazione della legge espressa dalle sezioni unite della Cassazione senza adeguata motivazione. Emendamento che fu respinto.<ref target="https://www.ilfattoquotidiano.it/2012/10/23/norma-anti-gabanelli-chi-firma-e-professionista-della-querela/390065/"> Era nel 2012 stato anche il primo firmatario del ddl sulla diffamazione, noto come emendamento anti-Gabanelli.</ref></p>
    <p>Caliendo aveva iniziato la sua carriera politica nel 2008. Eletto senatore in Lombardia con il Popolo della libertà, aveva portato in dote la sua lunga esperienza in magistratura e da ex sostituto procuratore generale della Corte di Cassazione entrò nel governo Berlusconi come sottosegretario alla Giustizia. Il suo nome era comparso ripetutamente nelle carte della procura di Roma sull’<hi rend="#b">inchiesta P3</hi> senza essere penalmente coinvolto e <ref target="https://www.ilfattoquotidiano.it/2012/10/23/norma-anti-gabanelli-chi-firma-e-professionista-della-querela/390065/">per questo motivo il senatore querelava.</ref></p>
    <p>“Il gruppo al Senato di Forza Italia – scrive il capogruppo di FI al Senato <hi rend="#b">Maurizio Gasparri</hi> – partecipa commosso al cordoglio per la scomparsa di Caliendo, già parlamentare insigne del nostro gruppo e protagonista della battaglia del nostro movimento per una<hi rend="#b"> giustizia giusta.</hi> Giacomo, attualmente alla guida dei probiviri di Forza Italia, è stato per anni protagonista del dibattito parlamentare sui temi della giustizia e non solo. È stato sottosegretario del dicastero di via Arenula e stimato e leale collaboratore del Presidente Berlusconi”. “Numerose le sue proposte, molte approvate, incessante la sua attività nelle diverse istituzioni parlamentari. Uomo generoso, competente, veniva della magistratura ed era stato giovane membro del Csm. Ci stringiamo ai suoi familiari e anche nel suo nome porteremo avanti le sue e nostre battaglie per la libertà e per una vera giustizia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>