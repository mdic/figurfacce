<doc sitename="Il Fatto Quotidiano" title="Lodi, l'ex sindaco Simone Uggetti: &quot;Berlusconi? Avvisi di garanzia solo quando è sceso in politica&quot;. Ma non è vero: ecco perché - Il Fatto Quotidiano" author="F Q" date="2021-09-02" url="https://www.ilfattoquotidiano.it/2021/09/02/lodi-lex-sindaco-simone-uggetti-berlusconi-avvisi-di-garanzia-solo-quando-e-sceso-in-politica-ma-non-e-vero-ecco-perche/6306368/" hostname="ilfattoquotidiano.it" description="&quot;BERLUSCONI? AVVISI DI GARANZIA SOLO QUANDO È SCESO IN POLITICA&quot;, L'ex sindaco di Lodi, Simone Uggetti, &quot;riabilita&quot; il leader di Forza Italia. Sentite [Video]" categories="Politica" tags="Giorgio Gori;Magistrati;Magistratura;PD;Silvio Berlusconi;Simone Uggetti" fingerprint="6f822de8e8778525">
  <main>
    <p><hi rend="#b">Silvio Berlusconi</hi>? “<hi rend="#b">Non è un santo</hi>, era sicuramente un personaggio ambiguo, ma <hi rend="#b">fin quando non scese in campo in politica non prese un solo avviso di garanzia</hi>”. Parola di <hi rend="#b">Simone Uggetti</hi>, l’ex sindaco di Lodi, <ref target="https://www.ilfattoquotidiano.it/2021/05/25/lodi-lex-sindaco-simone-uggetti-assolto-in-appello-non-sussiste-la-turbativa-dasta-nel-processo-per-il-caso-piscine/6209490/">recentemente assolto in appello per turbativa d’asta</ref> dopo la condanna a dieci mesi in primo grado. L’ex primo cittadino, dunque, ha voluto sottolineare come la magistratura non si sia interessata al leader di <hi rend="#b">Forza Italia</hi> prima del suo impegno in politica. Un’affermazione che non corrisponde al vero: già nel 1990, <hi rend="#b">quattro anni prima l’elezione a Palazzo Chigi</hi> e tre dalla fondazione di Forza Italia, l’ex cavaliere fu dichiarato colpevole dalla <hi rend="#b">corte d’Appello di Venezia</hi> di aver <hi rend="#b">giurato il falso davanti ai giudici</hi>, a proposito della sua iscrizione alla <hi rend="#b">P2</hi>: quel reato, però, era stato <hi rend="#b">amnistiato nel 1989</hi>.</p>
    <p>Sei anni prima, nel 1983, il nome dell’uomo di Arcore era stato segnalato dalla <hi rend="#b">Guardia di Finanza</hi> in un’inchiesta su un <hi rend="#b">presunto traffico di droga</hi> con la <hi rend="#b">Sicilia</hi>, poi <hi rend="#b">archiviata</hi>. Tutte informazioni che evidentemente Uggetti non conosce. “Il centrosinistra deve fare una riflessione perché ha veicolato una battaglia politica di tipo giudiziario e a volte anche con sfumature giustizialiste, ma si doveva combattere <hi rend="#b">Berlusconi sui temi della politica</hi>: è stato un premier scarso e mediocre”, ha detto l’ex primo cittadino del Pd a un dibattito organizzato alla <hi rend="#b">Festa dell’Unità di Lodi</hi>. L’evento s’intitolava: “Il futuro delle nostre comunità, <hi rend="#b">storie di sindaci tra impegno e responsabilità</hi>”. Argomento delicato, visto che si pone come obiettivo quello di ragionare sui <hi rend="#b">rischi </hi>che corrono i primi cittadini di finire sotto inchiesta amministrando i comuni. Un esempio? <hi rend="#b">Stefania Bonaldi</hi>, esponente del Pd e sindaca di <hi rend="#b">Crema</hi>, <ref target="https://www.ilfattoquotidiano.it/2021/06/08/crema-sindaca-bonaldi-indagata-per-ferimento-di-bimbo-allasilo-amministratori-devono-essere-competenti-ma-non-siamo-tuttologi/6224204/">che ha ricevuto un’informazione di garanzia perché un bambino in un asilo della sua città si era chiuso le dita in una porta</ref>. “Il sindaco dovrebbe rispondere delle scelte di indirizzo politico, mentre ai tecnici spetta la responsabilità gestionale”, ha detto Bonaldi, presente all’evento.</p>
    <p>Il dibattito, però, è scivolato subito su altro: dai sindaci sotto inchiesta per casi simili a quello di Bonaldi si è passato a parlare di Berlusconi. <hi rend="#b">Federico Pizzarotti</hi>, sindaco di Parma ed ex dei 5 stelle, ha sostenuto che su Berlusconi “tante volte si <hi rend="#b">trattava di casi che entravano sul personale</hi>. I casi più eclatanti rispetto a possibili situazioni di <hi rend="#b">evasione</hi> o altro passavano in secondo piano, mentre oggi ci ricordiamo tutti <hi rend="#b">Ruby nipote di Mubarak</hi>“. L’ex 5 stelle si è scagliato poi contro l’Anac: “E’ un invenzione <hi rend="#b">di cui tutti noi faremmo a meno</hi>, dà opinioni e contro opinioni a suo gusto e non riesci neanche a fare appello” .</p>
    <p>Più generale l’intervento di <hi rend="#b">Mattia Palazzi</hi>, sindaco di Mantova già indagato e archiviato, secondo il quale “<hi rend="#b">è da 30 anni che in questo Paese si respira una brutta aria</hi> e non mi sembra che le cose stiano migliorando”. Il riferimento implicito è chiaramente a <hi rend="#b">Tangentopoli</hi>, subito raccolto da <hi rend="#b">Giorgio Gori</hi>, sindaco di Bergamo che spiega come sia “giusto <hi rend="#b">porre la freccia sul 1992</hi>“. Per l’ex top manager di <hi rend="#b">Fininvest</hi>, poi passato in politica con <hi rend="#b">Matteo Renzi</hi>, Mani pulite ha alterato il rapporto tra politica e magistratura: “Se prima succedeva che la magistratura <hi rend="#b">era sottomessa alla politica</hi>, e quindi i politici <hi rend="#b">potevano aggiustare i processi</hi>, da quel momento io credo che il rapporto sia squilibrato nell’altro senso. C’è una <hi rend="#b">subalternità</hi>“.</p>
    <p>(ha collaborato Fabio Abati)</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>