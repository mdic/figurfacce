<doc sitename="Il Fatto Quotidiano" title="Renzi, Crepet: &quot;È inascoltabile e incoerente, mi fa paura&quot;. E accusa politica e media: &quot;Questo Paese è vergognoso, ormai non voto più&quot; - Il Fatto Quotidiano" author="F Q" date="2019-09-18" url="https://www.ilfattoquotidiano.it/2019/09/18/renzi-crepet-e-inascoltabile-e-incoerente-mi-fa-paura-e-accusa-politica-e-media-questo-paese-e-vergognoso-ormai-non-voto-piu/5461957/" hostname="ilfattoquotidiano.it" description="Durissima invettiva dello psichiatra Paolo Crepet contro la politica italiana e i media, nel corso della trasmissione Coffee Break, su La7. Il conduttore Andrea Pancani gli chiede un commento su una sintesi-video incentrata sul curriculum politico di Renzi. Crepet è implacabile: “E’ inascoltabile. Fa paura. Fa paura un’Italia in cui il lunedì si dice una …" categories="La7" tags="Matteo Renzi;Matteo Salvini;Paolo Crepet;Silvio Berlusconi" fingerprint="69f15438642c6231">
  <main>
    <p>Durissima invettiva dello psichiatra <hi rend="#b">Paolo Crepet</hi> contro la politica italiana e i media, nel corso della trasmissione <hi rend="#b"> Coffee Break</hi>, su La7.</p>
    <p>Il conduttore Andrea Pancani gli chiede un commento su una sintesi-video incentrata sul curriculum politico di Renzi. Crepet è implacabile: “</p>
    <p><hi rend="#b">E’ inascoltabile. Fa paura.</hi>Fa paura un’Italia in cui il lunedì si dice una cosa e il martedì un’altra.</p>
    <p>
      <hi rend="#b">L’autorevolezza che la politica dovrebbe avere si basa sulla coerenza.</hi>
    </p>
    <p><hi rend="#b">Le idee le cambiano coloro che non le hanno</hi>“.</p>
    <p>E accusa la stampa, citando <hi rend="#b">le olgettine di Berlusconi e il caso Diciotti</hi>: “Io penso che l’Italia si svegli con altri problemi. <hi rend="#b">Abbiamo parlato per 20 anni di signorine</hi>, poi abbiamo parlato di<hi rend="#b"> 44 bambini sui quali siamo stati a discutere se dargli l’acqua o no.</hi> Questa è una vergogna.<hi rend="#b"> Questo è un Paese che fa vergogna.</hi> E adesso ci si domanda se <hi rend="#b">Renzi</hi> è andato o meno a cena con quello o quell’altro. E mamma mia, un po’ di serietà. Uno rimpiange <hi rend="#b">Mariano Rumor</hi> (politico democristiano, ndr). <hi rend="#b">Mai nella vita avrei pensato di rimpiangere Rumor</hi>“.</p>
    <p>Crepet poi rivela di non votare per protesta e si dichiara fiero della sua scelta: “Penso che il voto sia un premio a una politica e a una leadership. Non avendo un premio da dare, me lo tengo in frigorifero per la prossima occasione. <hi rend="#b">Quando ero ragazzo, mi tappavo il naso. Ora mi sono stufato di tapparmi il naso</hi>, perché sono grande e quindi non me lo tappo più. Quando ci sarà qualcuno che fine farà <hi rend="#b">Alitalia</hi>, che fine farà il <hi rend="#b">treno Napoli-Bari,</hi> che fine farà la <hi rend="#b">Tav</hi>, che non è quella della Val di Susa, ma quella che mi porta a <hi rend="#b">Trieste</hi> in 3 ore e mezza, sperando di non essere già morto, allora gli darò il voto. <hi rend="#b">Ma queste cariatidi</hi> – conclude –<hi rend="#b"> io non le voterò mai</hi>, perché queste loro camarille non mi interessano e non fanno parte della mia cultura. Io ogni giorno mi alzo e lavoro. Faccio delle cose. Tutte le sere tiro una riga e vedo che cosa ho fatto. <hi rend="#b">E sono stufo di queste chiacchiere da bar</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>