<doc sitename="Il Fatto Quotidiano" title="&quot;Squartò un capriolo e mi offrì il cuore come cibo&quot;, così Berlusconi raccontò a Cicchitto di quando andò a caccia con Putin - Il Fatto Quotidiano" author="F Q" date="2024-05-05" url="https://www.ilfattoquotidiano.it/2024/05/05/squarto-un-capriolo-e-mi-offri-il-cuore-come-cibo-cosi-berlusconi-racconto-a-cicchitto-di-quando-ando-a-caccia-con-putin/7536453/" hostname="ilfattoquotidiano.it" description="&quot;Mi nascosi dietro un albero e vomitai&quot;, l'aneddoto sull'ex Cavaliere raccontato da Fabrizio Cicchitto" categories="Politica" tags="Caccia;Fabrizio Cicchitto;Silvio Berlusconi;Vladimir Putin" fingerprint="fdfc166ba00ef01d">
  <main>
    <head rend="h1">“Squartò un capriolo e mi offrì il cuore come cibo”, così Berlusconi raccontò a Cicchitto di quando andò a caccia con Putin</head>
    <graphic src="https://st.ilfattoquotidiano.it/wp-content/uploads/2022/12/30/berlusconi-putin-690x362.jpg"/>
    <p>Un <hi rend="#b">aneddoto</hi> curioso ma alquanto <hi rend="#b">macabro</hi> e <hi rend="#b">violento</hi> quello svelato dall’ex capogruppo del Popolo della Libertà alla Camera <hi rend="#b">Fabrizio Cicchitto</hi> sull’amicizia tra il leader di Forza Italia <hi rend="#b">Silvio Berlusconi</hi> e il presidente russo <hi rend="#b">Vladimir Putin</hi>. L’ex senatore ha raccontato al<hi rend="#i"> Corriere della Sera</hi> di un episodio che fece ricredere l’ex presidente del Consiglio sul suo <hi rend="#b">rapporto ultra ventennale</hi> con il capo del Cremlino: “Vladimir mi ha mostrato di sé <hi rend="#b">un’indole violenta</hi> che non immaginavo in un uomo così gentile e razionale”, aveva detto Berlusconi. E Cicchitto ricorda le parole dell’ex Cavaliere: “Putin mi ha detto ‘Silvio, <hi rend="#b">andiamo a caccia</hi>‘. Ho pensato ‘a caccia?’ Non ho mai toccato un <hi rend="#b">fucile</hi>. Ma lui insisteva e allora l’ho <hi rend="#b">accompagnato</hi>. Quando siamo arrivati nel bosco mi ha dato un fucile e mi è venuta <hi rend="#b">l’ansia</hi>. Mentre camminavamo nella neve, Putin ha visto due <hi rend="#b">caprioli</hi> e mi ha fatto cenno di <hi rend="#b">mirarne</hi> uno”. ‘Quello è il tuo. <hi rend="#b">Spara</hi>‘. Gli ho fatto capire che manco morto avrei sparato. Allora ha sparato lui a entrambi e <hi rend="#b">li ha uccisi</hi>“. Poi l’episodio che ha fatto <hi rend="#b">vacillare</hi> Berlusconi. “Putin mi ha guardato soddisfatto e mi ha detto ‘<hi rend="#b">oggi ti offrirò un cibo straordinario</hi>‘. È sceso giù dal pendio per andare verso gli animali, impugnando un coltello e <hi rend="#b">ha squartato una bestia estraendogli il cuore</hi>. Poi si è fatto consegnare da un uomo della scorta un vassoio di legno, me lo ha dato e ci ha messo sopra quel <hi rend="#b">pezzo di carne sanguinante</hi> e mi ha detto ‘<hi rend="#b">sarà un pasto eccezionale</hi>‘. Mi è venuto un colpo. Mi sono nascosto dietro un albero e ho <hi rend="#b">vomitato</hi>“.</p>
    <p>E Cicchitto continua ricordando un <hi rend="#b">altro episodio</hi>. Con <hi rend="#b">Paolo Guzzanti</hi> protagonista e quell’opposizione al presidente russo Putin che solo lui nutriva in Forza Italia. “Rammento – dice al <hi rend="#i">Corriere</hi> – quando Guzzanti era presidente della commissione parlamentare <hi rend="#b">Mitrokhin</hi>, che doveva indagare sulle <hi rend="#b">attività illegali dei servizi segreti sovietici</hi> in Italia fino al 1984. Guzzanti voleva verificare se<hi rend="#b"> Romano Prodi</hi> fosse stato un agente russo. Cosa assolutamente non vera, anche se aveva rapporti profondissimi con Mosca grazie all’associazione <hi rend="#b">Prometeia</hi>. Alla caccia di queste prove, Guzzanti finì in mezzo a uno <hi rend="#b">scontro tra spie russe</hi> che avevano l’abitudine di usare il <hi rend="#b">polonio</hi> per togliere di mezzo personaggi scomodi. Tanto che la sua auto veniva tenuta lontana dalla residenza di <hi rend="#b">Berlusconi</hi>. E gli uomini della mia scorta<hi rend="#b"> stavano alla larga dalla scorta di Guzzanti</hi>, nel timore di venire contagiati da <hi rend="#b">radiazioni</hi>. Questo era ed è Putin. Ma in Forza Italia nessuno, tranne me e <hi rend="#b">Daniele Capezzone</hi>, contestava il rapporto di Berlusconi con il capo del Cremlino”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>