<doc sitename="Il Fatto Quotidiano" title="Forza Italia, la vecchia guardia berlusconiana e molti big del partito tifano per il flop della convention di Parisi - Il Fatto Quotidiano" author="Gianluca Roselli" date="2016-09-09" url="http://www.ilfattoquotidiano.it/2016/09/09/forza-italia-la-vecchia-guardia-berlusconiana-e-molti-big-del-partito-tifano-per-il-flop-della-convention-di-parisi/3022877/" hostname="ilfattoquotidiano.it" description="Episodio 1. In settimana un retroscena su Libero ha raccontato che Berlusconi, tramite Sestino Giacomoni, avrebbe telefonato ai big azzurri per invitarli a non andare alla convention di Stefano Parisi in programma il 16 e 17 settembre a Milano il cui titolo è “Megawatt, energie per l’Italia”. Motivo: preservare l’immagine nuovista del manager, che verrebbe …" categories="Politica" tags="Forza Italia;Renato Brunetta;Silvio Berlusconi;Stefano Parisi" fingerprint="38f7500210489b5d">
  <main>
    <head rend="h1">Forza Italia, la vecchia guardia berlusconiana e molti big del partito tifano per il flop della convention di Parisi</head>
    <graphic src="https://st.ilfattoquotidiano.it/wp-content/uploads/2016/06/Stefano_Parisi_675.jpg"/>
    <p><hi rend="#b">Episodio 1</hi>. In settimana un retroscena su <hi rend="#i"> Libero </hi>ha raccontato che </p>
    <p><hi rend="#b">Berlusconi</hi>, tramite Sestino Giacomoni, avrebbe telefonato ai big azzurri per invitarli a non andare alla convention di</p>
    <p><hi rend="#b">Stefano Parisi</hi>in programma il 16 e 17 settembre a Milano il cui titolo è “</p>
    <p><hi rend="#i">Megawatt, energie per l’Italia</hi>”. Motivo: preservare l’</p>
    <p><hi rend="#b">immagine nuovista</hi>del manager, che verrebbe offuscata se di fianco si trovasse</p>
    <p><hi rend="#b">Gasparri</hi>,</p>
    <p><hi rend="#b">Brunetta</hi>, Romani &amp; C. Sentite cosa risponde</p>
    <p><hi rend="#b">Maurizio Gasparri</hi>: “Ah ah… io non ho ricevuto nessuna telefonata. E comunque se a qualcuno venisse in mente di alzare il</p>
    <p><hi rend="#b">telefono</hi>per tenere alla larga certe persone da Parisi, dovrebbe chiamare quelli che gli vanno dietro. Non faccio</p>
    <p><hi rend="#b">nomi</hi>per carità di patria, ma sono tutte seconde e terze file del partito. Averli come ospiti alla convention equivarrebbe a un</p>
    <p><hi rend="#b">flop</hi>. Io fossi Parisi li terrei lontani…”.</p>
    <p><hi rend="#b">Episodio 2</hi>. Mercoledì, nel redivivo <hi rend="#i"> Mattinale</hi>, creatura che gli era stata sottratta e che ora è tornata saldamente nelle sue mani, </p>
    <p><hi rend="#b">Renato Brunetta</hi>inaugurava una rubrica, “</p>
    <p><hi rend="#i">Quid &amp; Megawatt</hi>”, con evidente relazione tra il quid (quello che secondo Berlusconi non aveva</p>
    <p><hi rend="#b">Alfano</hi>) in relazione all’ex candidato milanese. Il sottotesto brunettiano è che, naturalmente, pure a</p>
    <p><hi rend="#b">Parisi</hi>manca il quid. La perfida rubrichetta, però, il giorno dopo sparisce. Ordine di</p>
    <p><hi rend="#b">Silvio</hi>? Ah saperlo, direbbe</p>
    <p><hi rend="#i">Dagospia</hi>.</p>
    <p><hi rend="#b">Episodio 3</hi>. Oggi <hi rend="#b">Vittorio Feltri</hi> spara un titolo di apertura di <hi rend="#i">Libero</hi> che recita: “La rivolta dei falliti”. E i <hi rend="#b">falliti</hi> in questione sono proprio quelli che si oppongono a Parisi e l’hanno tenuto nel mirino per tutta l’estate. “Chi osteggia Parisi imputandogli di aver ricevuto il battesimo dal <hi rend="#b">Cavaliere</hi> è come il bue che dice cornuto all’asino (…) è in atto una rivolta dei falliti, politici di risulta che dopo aver ammazzato il <hi rend="#b">partito</hi> tentano pure di sotterrarlo: vadano a nascondersi prima di essere <hi rend="#b">rottamati</hi>”. Il direttore di <hi rend="#i">Libero</hi> non usa il fioretto.</p>
    <p>Tre scene illuminanti per capire il clima da <hi rend="#b">lunghi coltelli</hi> che in questi giorni sta agitando <hi rend="#b">Forza Italia</hi> in vista dell’appuntamento del prossimo week end, quando a Milano “<hi rend="#b">Mister Chili</hi>” (la sua società di <hi rend="#b">video on demand</hi>) radunerà politici e società civile intorno al suo progetto di rilancio di Forza Italia e del <hi rend="#b">centrodestra</hi>. Parisi è stato cannoneggiato per tutta l’estate, ma è proprio adesso che il fuoco di fila contro di lui si sta facendo più intenso. Insomma, la <hi rend="#b">vecchia guardia</hi> del partito gli fa la guerra e sono in tanti a sperare che la sua iniziativa si tramuti in un flop. Giocando di sponda con <hi rend="#b">Matteo Salvini</hi>, anch’egli abile e arruolato tra i detrattori di Parisi, che il <hi rend="#b">capo leghista</hi> teme come <hi rend="#b">competitor</hi> nella corsa alla leadership della coalizione.</p>
    <p>Nel frattempo tutti negano le presunte telefonate giunte da <hi rend="#b">Villa La Certosa</hi>. “Non mi ha chiamato nessuno, ma del resto non ce n’è bisogno. Non ho alcuna <hi rend="#b">intenzione</hi> di andare alla convention parisiana. Quella è un’iniziativa fuori da Forza Italia e noi non c’entriamo nulla”, risponde <hi rend="#b">Paolo Romani</hi>. “Nessuna telefonata”, taglia corto Renato Brunetta. “Anche il mio telefono non ha squillato”, dice<hi rend="#b"> Altero Matteoli</hi>, che sottolinea: “Non andrò a <hi rend="#b">Milano</hi> perché non capisco cosa vuole fare Parisi. Forza Italia ha una <hi rend="#b">classe dirigente</hi> in grado di rilanciare il partito da sola, non c’è bisogno di un papa straniero. Se poi Parisi vuole essere aggiuntivo… Ma non venga a farci la <hi rend="#b">lezione</hi>”. E sul presunto nuovismo di Parisi che Berlusconi vorrebbe preservare, <hi rend="#b">Giovanni Toti</hi> è addirittura irridente: “Quando lui era direttore generale di <hi rend="#b">Confindustria</hi> io andavo ancora al liceo”. Personaggi di peso, tutti contro il manager, cui vanno aggiunti<hi rend="#b"> Daniela Santanché</hi>, il neo riacquisto <hi rend="#b">Renato Schifani</hi> e<hi rend="#b"> Laura Ravetto</hi>.</p>
    <p>Poi ci sono altri due <hi rend="#b">tronconi</hi>: chi sta in attesa in maniera assai diplomatica, come <hi rend="#b">Maria Stella Gelmini</hi>, <hi rend="#b">Mara Carfagna</hi> e <hi rend="#b">Deborah Bergamini</hi>, e coloro che, chi più e chi meno, si stanno posizionando dalla parte dell’ex ad di <hi rend="#b">Fastweb</hi>. Tra questi <hi rend="#b">Antonio Tajani</hi> (che oggi ospita Parisi nella sua convention di Fiuggi), la deputata<hi rend="#b"> Elena Centemero</hi>, Stefania Prestigiacomo (“Stefano è l’uomo giusto. E poi c’è Silvio”, dice in un’intervista), <hi rend="#b">Anna Maria Bernini</hi>, Renata Polverini,<hi rend="#b"> Lara Comi</hi>, Gregorio Fontana e <hi rend="#b">Francesco Giro</hi>. Tutti loro, o quasi, saranno a <hi rend="#b">Milano</hi>. “Mi sorprenderebbe assai vedere a <hi rend="#b">Megawatt</hi> alcuni di quelli che hanno cannoneggiato Parisi tutta l’estate. A Milano ci saranno quelli che stanno dalla sua parte, ma senza eccessi: resteremo nelle <hi rend="#b">retrovie</hi>. Protagonista dovrà essere la società civile”, osserva Giro. Che non ha dubbi sulla posizione di <hi rend="#b">Berlusconi</hi>, che proprio questa settimana ha visto Parisi spronandolo ad andare avanti: “Il Cav sta con lui”.</p>
    <p>Anche se poi <hi rend="#b">Berlusconi</hi>, cui Parisi ha appena presentato un dossier sulla situazione economica del partito, si sa com’è fatto: da una parte rinnova la fiducia al <hi rend="#b">manager</hi>, dall’altro rassicura la vecchia guarda dicendo che “Parisi si muove in maniera autonoma”. Sta di fatto che, <hi rend="#b">telefonate</hi> o meno, il leader di Fi ha dato la sua <hi rend="#b">benedizione</hi> al manager e a Milano non vuole vedere vecchie facce. “Meno politici ci sono e meglio è. Deve <hi rend="#b">emergere</hi> il nuovo e la società civile che si sta coagulando intorno a Stefano”, conferma Antonio Tajani. Ma dell’input <hi rend="#b">berlusconiano</hi> viene data anche un’altra lettura: l’ex Cav a Milano non vorrebbe vedere nemmeno i <hi rend="#b">forzisti</hi> pro Parisi, perché questo sancirebbe ufficialmente la nascita di una<hi rend="#b"> corrente parisiana</hi> nel partito azzurro. Cosa che però, a scorrere gli eventi delle ultime settimane, è già nei fatti. “In <hi rend="#b">Forza Italia</hi> è in atto una guerra tra le <hi rend="#b">cariatidi</hi> che si fingono berlusconiane e Parisi”, scrive Vittorio Feltri sempre nell’editoriale di oggi, <hi rend="#b">articolo</hi> che è andato di traverso a tutta la vecchia guardia del partito.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>