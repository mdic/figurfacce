<doc sitename="Il Fatto Quotidiano" title="Silvio Berlusconi avrà un francobollo commemorativo, ok del Cdm. L'appello a Mattarella: &quot;Diseducativo, non lo autorizzi&quot; - Il Fatto Quotidiano" author="F Q" date="2024-04-09" url="https://www.ilfattoquotidiano.it/2024/04/09/silvio-berlusconi-avra-un-francobollo-commemorativo-ok-del-cdm-lappello-a-mattarella-diseducativo-non-lo-autorizzi/7506904/" hostname="ilfattoquotidiano.it" description="&quot;Il Quirinale non dia il suo via libera&quot;: la raccolta firme dell'associazione antimafia" categories="Politica" tags="Silvio Berlusconi" fingerprint="eda5506cf9070815">
  <main>
    <head rend="h1">Silvio Berlusconi avrà un francobollo commemorativo, ok del Cdm. L’appello a Mattarella: “Diseducativo, non lo autorizzi”</head>
    <graphic src="https://st.ilfattoquotidiano.it/wp-content/uploads/2023/11/06/med-1200x630-5-690x362.jpg"/>
    <p>Un francobollo commemorativo con impressa l’effige di <hi rend="#b">Silvio Berlusconi</hi>. All’inizio sembrava una provocazione e invece è arrivato anche il via libera del Consiglio dei ministri. A un anno dalla scomparsa dell’uomo di Arcore, dunque, sarà emesso un <hi rend="#b">francobollo</hi> col suo volto. Non è ancora chiaro in che modo sarà raffigurato Berlusconi e neanche se si tratterà del primo <hi rend="#b">pregiudicato</hi> omaggiato con un’emissione filatelica. Di sicuro la decisione del ministero per il Made in Italy guidato da <hi rend="#b">Adolfo Urso</hi> fa esultare Licia Ronzulli e Paolo Emilio Russo, parlamentari di<hi rend="#b"> Forza Italia</hi>: “È il giusto riconoscimento a un grande italiano che ha servito e onorato la Repubblica in tutti i ruoli che ha ricoperto: imprenditore, uomo di sport, leader politico e statista. Ringraziamo la presidente Meloni e tutto il Cdm per aver accolto la proposta del Ministro delle Imprese e del Made in Italy, Adolfo Urso, e della sottosegretaria delegata Fausta Bergamotto”.</p>
    <p>Di segno completamente opposto, invece, la reazione dell’associazione <hi rend="#b">Wikimafia</hi> che da alcune settimane ha lanciato una <ref target="https://www.change.org/p/no-al-francobollo-in-memoria-di-silvio-berlusconi?recruiter=1331825265&amp;recruited_by_id=85b597f0-cf09-11ee-a825-ddea9206c1c9&amp;utm_source=share_petition&amp;utm_campaign=share_for_starters_page&amp;utm_medium=copylink">raccolta firme</ref> che sarà inviata al <hi rend="#b">Quirinale</hi>, per chiedere al presidente della Repubblica di non autorizzare l’emissione. Nell’appello a <hi rend="#b">Sergio Mattarella</hi> gli attivisti dell’associazione antimafia sottolineano “una fondamentale <hi rend="#b">pregiudiziale etica</hi> che non può essere ignorata, legata non solo e soltanto alle sue vicende giudiziarie, nelle quali rimediò una condanna definitiva per frode fiscale, ma anche alla sua condotta non penalmente rilevante”. Il riferimento è alle motivazioni della condanna definitiva per concorso esterno di<hi rend="#b"> Marcello Dell’Utri</hi>, storico braccio destro di Berlusconi, in cui i giudici scrivono che “l’imprenditore milanese, abbandonando qualsiasi proposito (da cui non è parso mai sfiorato) di farsi proteggere da rimedi istituzionali, è rientrato sotto l’ombrello di <hi rend="#b">protezione mafiosa</hi> assumendo <hi rend="#b">Vittorio Mangano</hi> ad Arcore e non sottraendosi mai all’obbligo di <hi rend="#b">versare ingenti somme di denaro alla mafia</hi>, quale corrispettivo della protezione”.</p>
    <p>L’Italia, in ogni caso, non sarà la prima Nazione a dedicare un <hi rend="#b">francobollo a Berlusconi</hi>. Come ha <ref target="https://www.ilfattoquotidiano.it/in-edicola/articoli/2024/02/14/francobollo-con-la-faccia-di-b-litalia-si-allinea-ai-paesi-africani/7445857/">raccontato Il Fatto Quotidiano</ref>, infatti, alcuni Paesi africani hanno già omaggiato l’uomo di Arcore dedicandogli un’emissione: si tratta della </p>
    <p><hi rend="#b">Libia</hi>, della Liberia, della</p>
    <p><hi rend="#b">Sierra Leone</hi>, del Mozambico e del</p>
    <p><hi rend="#b">Niger</hi>. Sono francobolli emessi quando Berlusconi era ancora in vita, spesso dedicati alle vittorie del</p>
    <p><hi rend="#b">Milan</hi>o ai rapporti dell’ex premier con Gheddafi. Nel 2019, invece, il Niger ha ritratto il leader di Forza Italia in una serie di francbolli titolata: “</p>
    <p><hi rend="#b">Francs-Macons</hi>”, Liberi Muratori. Massoni, insomma. E Berlusconi, come è noto, fu tra gli iscritti alla</p>
    <p><hi rend="#b">P2 di Licio Gelli</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>