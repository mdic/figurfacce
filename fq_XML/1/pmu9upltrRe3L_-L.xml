<doc sitename="Il Fatto Quotidiano" title="Referendum, Renzi: &quot;Al tavolo Berlusconi ci trova Grillo, non me. Dimissioni? Passerò la campanella con il sorriso&quot; - Il Fatto Quotidiano" author="F Q" date="2016-11-25" url="http://www.ilfattoquotidiano.it/2016/11/25/referendum-renzi-al-prossimo-tavolo-berlusconi-ci-trova-grillo-non-me/3216518/" hostname="ilfattoquotidiano.it" description="Qualcuno dirà che non c’è da fidarsi, ma sembra la dichiarazione della fine di quel che resta del Patto del Nazareno e degli amorosi sensi tra Matteo Renzi e Silvio Berlusconi. Ieri Berlusconi diceva che dopo la vittoria del No è pronto a sedersi a un tavolo con il presidente del Consiglio per approvare una …" categories="Referendum Costituzionale" tags="Beppe Grillo;Matteo Renzi;Referendum Costituzionale 2016;Silvio Berlusconi" fingerprint="e9ae30f4e3114125">
  <main>
    <head rend="h1">Referendum, Renzi: “Al tavolo Berlusconi ci trova Grillo, non me. Dimissioni? Passerò la campanella con il sorriso”</head>
    <graphic src="https://st.ilfattoquotidiano.it/wp-content/uploads/2016/11/renzi-675-17.jpg"/>
    <p>Qualcuno dirà che non c’è da fidarsi, ma sembra la dichiarazione della fine di quel che resta del Patto del Nazareno e degli amorosi sensi tra <hi rend="#b">Matteo Renzi</hi> e <hi rend="#b">Silvio Berlusconi.</hi> Ieri Berlusconi diceva che dopo la <hi rend="#b">vittoria del No</hi> è pronto a sedersi a un tavolo con il presidente del Consiglio per approvare una legge elettorale. Oggi il capo del governo risponde che al tavolo Berlusconi ci troverà <hi rend="#b">Grillo</hi> e <hi rend="#b">D’Alema.</hi> Un modo per dire da una parte che un accordo con Forza Italia l’ha già fatto e i berlusconiani hanno cambiato idea in corso d’opera (per l’elezione di <hi rend="#b">Mattarella</hi> e questo è noto). Ma anche per dire che, dopo un’eventuale <hi rend="#b">vittoria del No</hi>, Renzi non ha alcuna intenzione di restare dov’è. Fino ad evocare con un’immagine molto concreta il possibile passaggio della campanella al successore di <hi rend="#b">Palazzo Chigi</hi>. “Io non sto lì a vivacchiare, io non sono adatto, se dobbiamo tornare alle liturgie del passato, le riunioni di maggioranza con i tecnici, per la logica della palude, delle sabbie mobili tanti sono più bravi di me. Io sto se possiamo cambiare”. “Ho 41 anni – sostiene – ho fatto il premier, non ho più bisogno di aggiungere una riga al curriculum vitae. Quando toccherà uno si gira, si inchina alla bandiera e sorride, non mette il broncio. Passerò la campanella con un sorriso e un abbraccio a chiunque sia perché Palazzo Chigi non è casa tua ma degli italiani. Non si sta in politica solo per svolgere un servizio ma per <hi rend="#b">cambiare qualcosa</hi>. Il mio futuro non è interessante, il <hi rend="#b">referendum</hi> è un’occasione per l’Italia, è l’assist perfetto e l’Italia ha l’occasione per fare il tiro decisivo”.</p>
    <p>Per questo Berlusconi avrà altri interlocutori, secondo Renzi, se la riforma costituzionale fallisse. “<hi rend="#b">Berlusconi</hi> va a giorni alterni, ora dice che vuole il <hi rend="#b">tavolo con me</hi> il giorno dopo la<hi rend="#b"> vittoria del No</hi>. Ma al tavolo ci trova <hi rend="#b">Grillo</hi> e <hi rend="#b">D’Alema</hi>, non me”. <hi rend="#b">Renzi </hi>parla al forum della <hi rend="#i">Stampa</hi>, coordinato dal vicedirettore <hi rend="#b">Massimo Gramellini</hi>, dopo aver visitato la sala operativa della Protezione Civile per fare un punto della situazione sull’emergenza maltempo in <hi rend="#b">Piemonte</hi>.</p>
    <p>Nel merito “<hi rend="#b">non è una riforma pasticciata</hi>, è chiara. Magari non risponderà a tutti gli obiettivi ma, come direbbe mia nonna, il meglio è nemico del bene. Io ad esempio avrei voluto al Senato i sindaci”. Sul punto della scelta dei futuri senatori, il presidente del Consiglio chiarisce: “Si vota per il rappresentante del Senato, <hi rend="#b">non è vero che non si vota</hi>, come sento dire”. Ricorda che nel fronte del No ci sono “<hi rend="#b">5 ex premier</hi> che per anni ci hanno detto <hi rend="#b">riforme</hi> e non le hanno fatto, poi se gli italiani vogliono affidarsi a loro, prego si accomodino”.</p>
    <p>E annuncia che il Pd si impegnerà per raffreddare la campagna elettorale: “Nella mia veste di <hi rend="#b">scrofa ferita </hi>– ironizza il capo del governo – posso assicurare che da parte nostra negli ultimi 7 giorni di campagna elettorale è interesse abbassare totalmente i toni dello scontro. E’ giusto ma abbiamo anche tutto da guardagnarci”. Dall’altra replica all’editoriale dell’<hi rend="#i">Economist</hi> che ieri ha titolato che gli italiani farebbero bene a votare No e che la riforma costituzionale non risolve nessuno dei problemi che ha l’Italia. “Leggo che l’<hi rend="#i">Economist</hi> parla di un governo tecnico, tecnocratico – sostiene Renzi -Magari per l’Italia è meglio, io l’ultimo governo tecnico che ricordo ha alzato le tasse”. “Il 2017 – dice in un altro passaggio – sarà cruciale per <hi rend="#b">l’Europa</hi> e <hi rend="#b">l’Italia</hi> deve avere una forte strategia europea e, secondo me, lo può fare solo un governo <hi rend="#b">con solidità e stabilità</hi>, un governo tecnico che dice ‘ce lo chiede l’Ue’ non fa l’interesse dell’Italia ma di altri”.</p>
    <p>Renzi risponde anche su due questioni che hanno acceso le polemiche della campagna elettorale nell’ultima settimana. “I soldi” per le lettere agli italiani all’estero, dice, “sono arrivati dal comitato elettorale <hi rend="#b">Basta un Sì</hi> e dal <hi rend="#b">Pd</hi>“. Poi il grande capitolo sul presidente della Campania <hi rend="#b">Vincenzo De Luca</hi>. “Credo le parole di De Luca più gravi sono quelle riservate a <hi rend="#b">Rosy Bindi</hi>. De Luca ha sbagliato, gliel’ho detto appena ho visto le agenzie” e anche le parole dette ai sindaci sul referendum “sono sicuramente<hi rend="#b"> discutibili</hi>, dopo di che, che ora tutta la discussione sia sulle parole di De Luca, è assurdo. E’ il presidente della <hi rend="#b">Campania</hi> e deve parlare con i fatti. La <hi rend="#b">bonifica</hi> della <hi rend="#b">terra dei fuochi,</hi> la <hi rend="#b">riqualificazione di Pompei</hi> vanno fatte in fretta. Io gli chiedo di<hi rend="#b"> parlare con i fatti</hi>, intanto perché così siamo più tranquilli che se parla con le sue uscite discutibili e le metafore improbabili, ma da <hi rend="#b">amministratore</hi> è stato <hi rend="#b">straordinario</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>