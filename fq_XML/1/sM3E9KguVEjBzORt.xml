<doc sitename="Il Fatto Quotidiano" title="Forza Italia, Cattaneo: &quot;Brunetta contro alleanza con Salvini e Meloni? Ingeneroso con Berlusconi. Se vuole asse con Letta e Conte, buon viaggio&quot; - Il Fatto Quotidiano" author="Gisella Ruccia" date="2021-10-23" url="https://www.ilfattoquotidiano.it/2021/10/23/forza-italia-cattaneo-brunetta-contro-alleanza-con-salvini-e-meloni-ingeneroso-con-berlusconi-se-vuole-asse-con-letta-e-conte-buon-viaggio/6365823/" hostname="ilfattoquotidiano.it" description="“Renato Brunetta mi sembra un po’ ingeneroso nei confronti di Berlusconi. Se qualcuno teorizza che il futuro del centrodestra sia stare nell’alleanza Letta-Conte, buon viaggio“. Così, ai microfoni de “L’Italia s’è desta”, su Radio Cusano Campus, il deputato di Forza Italia, Alessandro Cattaneo, commenta le parole infuocate che, in una intervista a Repubblica, il ministro …" categories="Politica" tags="Alessandro Cattaneo;Forza Italia;Giorgia Meloni;Matteo Renzi;Matteo Salvini;Renato Brunetta;Silvio Berlusconi" fingerprint="adfc12231a2fdb25">
  <main>
    <p>“<hi rend="#b">Renato Brunetta mi sembra un po’ ingeneroso nei confronti di Berlusconi.</hi> Se qualcuno teorizza che il futuro del centrodestra sia<hi rend="#b"> stare nell’alleanza Letta-Conte, buon viaggio</hi>“. Così, ai microfoni de <hi rend="#b">“L’Italia s’è desta”</hi>, su Radio Cusano Campus, il deputato di <hi rend="#b">Forza Italia, Alessandro Cattaneo</hi>, commenta le parole infuocate che, in una intervista a <hi rend="#i">Repubblica</hi>, il ministro della Pubblica Amministrazione Brunetta ha riservato all’asse<hi rend="#b"> Berlusconi-Salvini-Meloni</hi> in vista delle elezioni politiche. Collocandosi nella fronda dei ‘moderati’ di Forza Italia, assieme a <hi rend="#b">Mara Carfagna</hi> e a <hi rend="#b">Mariastella Gelmini</hi>, Brunetta ha accusato <hi rend="#b">Matteo Salvini e Giorgia Meloni </hi>di manipolare il partito di Berlusconi verso posizioni estreme e irriconoscibili: “<hi rend="#b">Ora un centrodestra unito non c’è, ha ragione Gelmini</hi>“.</p>
    <p>Dissente Cattaneo che osserva: “Veramente <hi rend="#b">Berlusconi</hi> è lo stesso che l’altro giorno era a colloquio con <hi rend="#b">Angela Merkel</hi>, che non mi sembra sia leader dei sovranisti. Noi siamo rimasti europeisti quando altri del centrodestra erano contro l’Europa; siamo rimasti garantisti quando sventolare le manette portava voti; <hi rend="#b">siamo rimasti sempre coerenti coi nostri valori da oltre 25 anni.</hi> Posso anche ricordare le nostre posizioni sui vaccini e sul green pass. <hi rend="#b">E quindi, con buona pace di tutti, anche di qualche ministro, troveremo la quadra e rimarremo nel centrodestra</hi>“.</p>
    <p>Riguardo alla candidatura di <hi rend="#b">Silvio Berlusconi al Quirinale</hi>, Cattaneo spiega: “Ne parleremo quando saremo a ridosso della votazione. <hi rend="#b">I nomi che si fanno per primi sono quelli che rischiano di essere scartati.</hi> Come ha detto <hi rend="#b">Renzi</hi>, per la prima volta rispetto a quanto è accaduto nelle ultime 3 o 4 elezioni del capo dello Stato, i numeri sono molto più incerti e l’ago della bilancia, anche in virtù dei delegati che manderanno le Regioni, è più spostato verso il centrodestra o comunque più in equilibrio rispetto alle ultime volte.<hi rend="#b"> Però ho un po’ l’impressione che Renzi abbia detto questo per affermare che è lui l’ago della bilancia. Del resto, lo conosciamo</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>