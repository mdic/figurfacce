<doc sitename="Il Fatto Quotidiano" title="Augias a La7: &quot;Santanchè? Indecente che resti al suo posto&quot;. Poi commenta la querela di Meloni a Canfora e il francobollo in memoria di Berlusconi - Il Fatto Quotidiano" author="F Q" date="2024-04-17" url="https://www.ilfattoquotidiano.it/2024/04/17/augias-a-la7-santanche-indecente-che-resti-al-suo-posto-poi-commenta-la-querela-di-meloni-a-canfora-e-il-francobollo-in-memoria-di-berlusconi/7516444/" hostname="ilfattoquotidiano.it" description="Corrado Augias durissimo su Santanchè, su Meloni che ha querelato Canfora e sul francobollo in memoria di Berlusconi - Il video" categories="La7" tags="Corrado Augias;Daniela Santanchè;Giorgia Meloni;Silvio Berlusconi" fingerprint="6da9d22d7185ddad">
  <main><p>“Qualcuno si chiede se la <hi rend="#b">Santanché</hi> si dovrebbe dimettere o meno. La domanda è impropria, perché lei si dovrebbe dimettere indipendentemente dalle sue responsabilità penali e da quello che sarà il giudizio. <hi rend="#b">Un ministro dello Stato non può cadere in una cosa del genere e resistere sfacciatamente senza reagire. Non è decente che resti lì</hi>“. Così lo scrittore e giornalista<hi rend="#b"> Corrado Augias</hi>, ospite di <ref target="http://www.la7.it/dimartedi">Dimartedì</ref> (La7), commenta</p><p><ref target="https://www.ilfattoquotidiano.it/2024/04/12/visibilia-procura-milano-chiude-altro-filone-inchiesta-daniela-santanche-indagata-falso-in-bilancio/7511277/">il caso della ministra del Turismo</ref></p><hi rend="#b">Daniela Santanchè,</hi>doppiamente indagata per<hi rend="#b">truffa ai danni dello Stato</hi>sui fondi Covid e per<hi rend="#b">falso in bilancio</hi>.<p>Augias si pronuncia sulla sfilza di <hi rend="#b">cause legali</hi> intentate da esponenti del governo Meloni e dalla stessa presidente del Consiglio all’indirizzo di intellettuali e di giornalisti: “<hi rend="#b">È il segnale di una insofferenza alle critiche.</hi> Ci sono alcune querele che mi addolorano e mi indignano, in particolare quella al professor<hi rend="#b"> Luciano Canfora</hi>, grande filologo. Della sua storia si sono occupati il quotidiano francese <hi rend="#i">Libération</hi> e il Book Reviews del <hi rend="#i">New York Times</hi>. Quale nobiltà – continua – sarebbe stata da parte della presidente del Consiglio dire: il professor Canfora ha sbagliato, ma nel frattempo, da quando lui ha detto quelle parole,<hi rend="#b"> io sono diventata presidente del Consiglio e non posso trascinare in giudizio uno dei più illustri filologi italiani,</hi> perché <hi rend="#b">non è giusto.</hi> Quando Canfora disse quelle parole, Meloni era solo il capo di un partito di opposizione. E da presidente del Consiglio si può ben permettere il lusso di non continuare in giudizio”.<lb/> “<hi rend="#b">E invece ha chiesto anche un risarcimento di 20mila euro</hi>“, commenta il conduttore <hi rend="#b">Giovanni Floris. </hi></p><p><hi rend="#b"/></p><p>Lo scrittore, infine, si esprime sul<hi rend="#b"> francobollo commemorativo a Silvio Berlusconi</hi>, così come deciso dal governo Meloni: “Silvio Berlusconi è stato un imprenditore geniale, ma <hi rend="#b">un uomo di Stato deplorevole</hi>: ha insultato gli avversari e gli organi dello Stato, ha deriso il pagamento delle tasse, ha chiamato ‘coglioni’ quelli che votavano il Pci, e così via. Ed è stato anche un <hi rend="#b">pregiudicato. Fargli un francobollo significa continuare a dare il cattivo esempio</hi>“.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>