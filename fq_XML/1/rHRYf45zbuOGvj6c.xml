<doc sitename="Il Fatto Quotidiano" title="&quot;Silvio Berlusconi mi vide seminuda nel corridoio degli studi di Cologno Monzese, mi scusai con lui&quot;: lo rivela Patrizia Rossetti a Monica Setta - Il Fatto Quotidiano" author="F Q" date="2025-04-04" url="https://www.ilfattoquotidiano.it/2025/04/04/silvio-berlusconi-patrizia-rossetti-monica-setta-complimento/7940456/" hostname="ilfattoquotidiano.it" description="Patrizia Rossetti rivela: &quot;Silvio Berlusconi mi vide seminuda nel corridoio di Cologno Monzese&quot;" categories="Pettegolino" tags="Isola dei famosi;Rai 2;Silvio Berlusconi" fingerprint="5cb95487d3ae8f21">
  <main>
    <p><hi rend="#b">Patrizia Rossetti</hi>, ospite di <hi rend="#b">Monica Setta</hi> a “<hi rend="#b">Storie di donne al bivio weekend”</hi>, nella puntata di sabato 5 aprile alle ore 15 su Rai2, racconta la sua carriera mentre si fanno sempre più insistenti le voci relative al suo sbarco su Canale 5 nella nuova edizione dell’Isola dei famosi, condotta da <hi rend="#b">Veronica Gentili con Simona Ventura</hi> opinionista in studio.</p>
    <p>La diretta interessata ha così commentato: “<hi rend="#b">Ripartire per l’Isola dei famosi sarebbe il sogno della vita</hi> anche perché ne approfitterei per smettere di fumare”. La conduttrice toscana anche nella sua autobiografia “Semplicemente io”, confessa che l’unico reality che ama da sempre è proprio l’Isola dei Famosi.</p>
    <p>Sono anche riportati curiosi gli aneddoti legati agli incontri della sua vita come quello con <hi rend="#b">Silvio Berlusconi.</hi> “Stavo attraversando un corridoio per raggiungere lo studio a Cologno Monzese ed <hi rend="#b">ero seminuda perché stavo finendo di mettermi le calze</hi>. Vidi Berlusconi e rimasi senza fiato, mi scusai. Ma lui prontissimo mi disse ‘ma no Signora Rossetti, vada tranquilla lei può permetterselo, è una bellissima donna’”.</p>
    <p><hi rend="#b">Di cosa parla il libro “Semplicemente Io” </hi>– “Erano gli Anni 80 e nel firmamento delle star della televisione italiana una piccola stellina iniziò timidamente a brillare. – si legge nella nota diffusa per il lancio – Nessuno se lo sarebbe aspettato, neppure lei che, nata in un paesino della campagna toscana, con la sua semplicità, conquistò il cuore degli Italiani diventando l’amica con la quale passare i pomeriggi davanti alla TV. Una ragazza come tante, senza grilli per la testa, con genuinità e schiettezza divenne il volto di Rete 4, anche se lei ha sempre preferito essere considerata un’amica, una persona come tante… La star della porta accanto”.</p>
  </main>
  <comments/>
</doc>