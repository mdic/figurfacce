<doc sitename="Il Fatto Quotidiano" title="Legge elettorale, Alfano e 31 senatori vicini a Orlando contro il voto anticipato ad autunno: &quot;Fermatevi, è salto nel buio&quot; - Il Fatto Quotidiano" author="F Q" date="2017-05-30" url="http://www.ilfattoquotidiano.it/2017/05/30/legge-elettorale-alfano-e-31-senatori-orlandiani-contro-il-voto-anticipato-ad-autunno-e-salto-nel-buio/3623254/" hostname="ilfattoquotidiano.it" description="Il voto anticipato ad autunno prossimo con un sistema proporzionale? Ci credono e lo vogliono Renzi e Berlusconi, ma anche il Movimento 5 stelle. Chi non lo vuole è il ministro degli Esteri Angelino Alfano, terrorizzato che la sua Alternativa Popolare resti fuori con la soglia di sbarramento al 5 per cento. Ma non è solo …" categories="Politica" tags="Angelino Alfano;Corriere Della Sera;Forza Italia;Legge Elettorale;Matteo Renzi;Silvio Berlusconi" fingerprint="ceef3054592a83a4">
  <main>
    <head rend="h1">Legge elettorale, Alfano e 31 senatori vicini a Orlando contro il voto anticipato ad autunno: “Fermatevi, è salto nel buio”</head>
    <graphic src="https://st.ilfattoquotidiano.it/wp-content/uploads/2017/05/renzi-675.png"/>
    <p>Il voto anticipato ad autunno prossimo con <hi rend="#b">un sistema proporzionale</hi>? Ci credono e lo vogliono <hi rend="#b">Renzi</hi> e <hi rend="#b">Berlusconi</hi>, ma anche il <hi rend="#b">Movimento 5 stelle</hi>. Chi non lo vuole è il ministro degli Esteri <hi rend="#b">Angelino Alfano</hi>, terrorizzato che la sua Alternativa Popolare resti fuori con la soglia di sbarramento al 5 per cento. Ma non è solo a chiedere di rallentare la corsa verso le urne anticipate in autunno. <hi rend="#b">Trentuno</hi><hi rend="#b">senatori </hi>vicini al ministro della Giustizia <hi rend="#b">Andrea Orlando</hi> (che dal congresso sono minoranza nel partito) hanno firmato un appello dicendo che si tratterebbe di un “<hi rend="#b">salto nel buio</hi>“, ma aggiungendo anche che bisogna scongiurare “ogni ipotesi proporzionalistica, che produrrebbe ingovernabilità ed instabilità, ripristinando il potere di scelta dei parlamentari da parte dei cittadini”. Dopo i temporeggiamenti sulla riforma elettorale, il quasi-accordo tra <hi rend="#b">Pd</hi>, <hi rend="#b">Forza Italia</hi> e <hi rend="#b">M5s</hi> sembra aver sbloccato la situazione tanto da rendere credibile l’idea delle urne già a settembre. Ma ancora tutto può succedere. Nel frattempo il presidente del Consiglio <hi rend="#b">Paolo Gentiloni</hi> sembra voler mandare un messaggio soprattutto ai mercati: “Ribadisco che il governo si augura un’intesa sulla legge elettorale, ma che non abbiamo un ruolo da protagonisti. Confermo che il governo è nella pienezza dei suoi poteri e ha degli impegni che intende mantenere”. </p>
    <p>Invita alla calma anche il presidente del Senato <hi rend="#b">Pietro Grasso</hi>: “Noto un rallentamento invece che un’accelerazione” sottolinea a <hi rend="#i">Repubblica.it.</hi> “Qualcuno aveva detto che si andava in Aula alla Camera il 5 giugno e invece adesso vedo che dovrebbe andarci il 12. Quindi vedo che un rallentamento c’è stato”. Ma la seconda carica dello Stato al tempo stesso non è voluta entrare nel merito: “Sono al Senato e aspetto la legge elettorale”.</p>
    <p><hi rend="#b">Silvio Berlusconi</hi> non solo conferma l’intenzione di <hi rend="#b">Forza Italia</hi> di sostenere l’accordo sulla nuova <hi rend="#b">legge elettorale</hi>, ma dice anche che, se fosse per lui, sarebbe meglio addirittura <hi rend="#b">uno sbarramento all’8%</hi>. Una soglia irraggiungibile per tutte le forze a sinistra del Pd, ma anche per Fratelli d’Italia e per la stessa Alternativa Popolare, fosse anche in coalizione con altre realtà centriste. Che sia 5 o 8%, resta il fatto che al <hi rend="#b">ministro degli Esteri</hi> il modello tedesco non conviene perché non spinge verso le coalizioni. Per il momento, tuttavia, ne fa una questione di principio: “Non abbiamo posto la <hi rend="#b">questione</hi> della soglia, ma una questione di principio sulla legge elettorale, perché ci uniremo ad altri e supereremo la soglia del 5%” dice sottolineando che “ci sono tante forze politiche e persone della società civile che ci hanno dato disponibilità ad aggregare una <hi rend="#b">coalizione liberale popolare</hi> che supererà la soglia, se sarà quella”. Questione di principio da allargare anche ai rapporti in maggioranza, come Alfano ha ribadito nell’incontro di ieri con Renzi: “In questo momento così delicato non si vota per la<hi rend="#b"> legge elettorale</hi>, ma si vota lo scioglimento delle Camere e io non capisco l’impazienza del Pd di portare l’Italia al voto tre o quattro mesi prima in piena <hi rend="#b">legge di stabilità</hi>. Rivolgo un appello al Pd prima della loro <hi rend="#b">Direzione</hi>: pensino all’Italia e al danno che questa impazienza di rientrare a Palazzo può fare all’economia”.</p>
    <p>In realtà la soglia di sbarramento al 5 per cento ha sostenitori in tutti gli schieramenti, Cinquestelle compresi. “Nelle prossime ore si riunisce la <hi rend="#b">direzione</hi><hi rend="#b">Pd</hi>, ascolteremo – dice <hi rend="#b">Maurizio Lupi</hi>, capogruppo alla Camera di Ap – Poi, nella nostra direzione, quella di Ap, giovedì, valuteremo il da farsi”. Dalla larghezza della frattura all’interno della maggioranza anche sulla <hi rend="#b">legge elettorale</hi> si capirà anche quanto tempo ha ancora da vivere il <hi rend="#b">governo</hi><hi rend="#b">Gentiloni</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>