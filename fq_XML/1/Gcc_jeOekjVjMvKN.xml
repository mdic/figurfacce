<doc sitename="Il Fatto Quotidiano" title="Europee, Berlusconi presenta il simbolo: &quot;Forza Italia è ancora indispensabile. In Ue Ppe si allei con i sovranisti e li educhi&quot; - Il Fatto Quotidiano" author="F Q" date="2019-03-30" url="https://www.ilfattoquotidiano.it/2019/03/30/europee-berlusconi-presenta-il-simbolo-forza-italia-e-ancora-indispensabile-in-ue-ppe-si-allei-con-i-sovranisti-e-li-educhi/5074104/" hostname="ilfattoquotidiano.it" description="“Forza Italia, forza l’Europa, viva la libertà”. Silvio Berlusconi lancia la corsa alle elezioni europee presentando il simbolo della formazione azzurra a conclusione dei lavori dell’assemblea degli eletti azzurri. Che è il manifesto dello schema con il quale il Cavaliere intende presentarsi all’appuntamento del 26 maggio: il classico logo azzurro con la scritta “Forza Italia” …" categories="Politica" tags="Elezioni Europee 2024;Silvio Berlusconi" fingerprint="6cad722c5ca6932d">
  <main>
    <head rend="h1">Europee, Berlusconi presenta il simbolo: “Forza Italia è ancora indispensabile. In Ue Ppe si allei con i sovranisti e li educhi”</head>
    <graphic src="https://st.ilfattoquotidiano.it/wp-content/uploads/2019/03/30/Berlusconi-simbolo-europee-1300.jpg"/>
    <p>“Forza Italia, forza l’Europa, viva la libertà”. <hi rend="#b">Silvio Berlusconi</hi> lancia la corsa alle elezioni europee presentando il simbolo della formazione azzurra a conclusione dei lavori dell’assemblea degli eletti azzurri. Che è il manifesto dello schema con il quale il Cavaliere intende presentarsi all’appuntamento del 26 maggio: il classico logo azzurro con la scritta “<hi rend="#b">Forza Italia</hi>” al centro, sopra il tricolore, e in alto il nome del presidente, mentre in basso campeggia lo slogan: “Per <hi rend="#b">cambiare l’Europa</hi>“.</p>
    <p>
      <hi rend="#b">di Alberto Sofia</hi>
    </p>
    <p>Un’Europa che, per il Cav, deve essere cambiata a partire dalle <hi rend="#b">alleanze</hi> a Strasburgo. “Per cambiare l’Europa il Ppe deve abbandonare l’alleanza storica con i <hi rend="#b">Socialisti</hi> e aprirsi ai conservatori e a quei <hi rend="#b">sovranisti</hi> che bisogna educare e convincere”, ha detto Berlusconi all’assemblea degli eletti azzurri al Palazzo dei Congressi, a Roma. “Serve il <hi rend="#b">sovranismo europeo</hi>, non quello dei singoli Stati che finirebbe con il portare al <hi rend="#b">nazionalismo</hi> che ha dominato il Novecento portandoci due micidiali <hi rend="#b">guerre mondiali</hi>“.</p>
    <p>
      <hi rend="#b">di Alberto Sofia</hi>
    </p>
    <p>In discussione, in Italia, rimane il peso specifico degli azzurri, che i sondaggi vedono oscillare attorno al 10%. Ma l’ex premier è ottimista di natura: “Quando leggiamo sulla stampa che <hi rend="#b">non siamo più determinanti</hi> nella vita politica del Paese e che siamo al tramonto, mi chiedo come possono esserci tanti <hi rend="#b">stupidi</hi> che non riescono a guardare neanche in superficie quale sia la realtà del Paese”. “Siamo stati e saremo la spina dorsale del centrodestra in Italia e in Europa”, ha assicurato il Cav.</p>
    <p>Che poi ha fatto appello ai bei tempi che furono, agli albori della formazione azzurra: “Come 25 anni fa siamo ancora noi di Forza Italia <hi rend="#b">indispensabili</hi>, i soli continuatori della <hi rend="#b">tradizione cristiana</hi>, della <hi rend="#b">cultura liberale</hi>, sostenitori del <hi rend="#b">libero mercato</hi>, dell’impresa del lavoro, noi garantisti. Noi oggi in Italia, anche come membri orgogliosi del Ppe, siamo solo noi, eredi, di chi ha dato un sistema di civiltà che è il migliore mai visto “.</p>
    <p>Ma “oggi la situazione è <hi rend="#b">più grave</hi> di 25 anni fa – ha proseguito Berlusconi, attingendo al repertorio storico del suo frasario politico – questi signori dei Cinque Stelle sono <hi rend="#b">incompetenti</hi>, dilettanti e quindi <hi rend="#b">pericolosissimi</hi>“. “Non possiamo lasciare il governo in mano a questi signori. Il governo è purtroppo prevalentemente nelle mani dei Cinque Stelle: Di Maio, ottimo comunicatore, fa finta di essere sottomesso a Salvini, invece si prende tutta la sostanza e lascia alla Lega solo la <hi rend="#b">forma</hi> e le<hi rend="#b"> apparenze</hi>“.</p>
    <p>L’ex premier ha quindi ufficializzato la spaccatura emersa negli ultimi mesi con il suo ex delfino <hi rend="#b">Giovanni Toti</hi>. Il governatore della <hi rend="#b">Liguria</hi> aveva fatto sapere che non sarebbe andato all’appuntamento romano perché preferiva restare a lavorare nella sua regione. “Siamo un partito che s’è sempre rinnovato ma continuano a darci del vecchio. Storie tutti infondate, anche se qualcuno che s’è assunto la responsabilità del governo regionale continua a insistere in questa direzione. Abbiamo avuto pazienza sino adesso – ha commentato Berlusconi – Credo che sia il momento di <hi rend="#b">far finire questa pazienza</hi>“.</p>
    <p>La replica di Toti è arrivata su <hi rend="#i">Facebook</hi>: “Se qualcuno vorrà mettersi in discussione per una politica e un’Italia nuova io ci sono – ha detto l’ex giornalista – ma per guardarci negli occhi e dirci che <hi rend="#b">va tutto bene così</hi> io preferisco continuare a occuparmi della mia Liguria”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>