<doc sitename="Il Fatto Quotidiano" title="Inno di Mameli, è &quot;provvisorio&quot; da 70 anni: in 4 legislature 16 proposte a vuoto per ufficializzarlo. Adesso forse ci siamo - Il Fatto Quotidiano" author="Ferdinando Regis" date="2016-08-05" url="http://www.ilfattoquotidiano.it/2016/08/05/inno-di-mameli-provvisorio-da-70-anni-in-4-legislature-16-proposte-a-vuoto-per-ufficializzarlo-adesso-forse-ci-siamo/2957757/" hostname="ilfattoquotidiano.it" description="Provaci ancora, Goffredo. Forse la legislatura numero 17, proprio nell’anno delle Olimpiadi, ad onta di cabale e superstizioni, potrebbe essere quella buona, dopo i molti tentativi andati a vuoto, per vedere finalmente in Costituzione, accanto al Tricolore, “Fratelli d’Italia” (che in realtà si chiama il “Canto degli Italiani”) come inno nazionale. Un’attesa lunga 70 anni …" categories="Camera" tags="Carlo Azeglio Ciampi;Costituzione;Inno di Mameli;Silvio Berlusconi" fingerprint="6fb91ff261b6133d">
  <main>
    <head rend="h1">Inno di Mameli, è “provvisorio” da 70 anni: in 4 legislature 16 proposte a vuoto per ufficializzarlo. Adesso forse ci siamo</head>
    <graphic src="https://st.ilfattoquotidiano.it/wp-content/uploads/2015/02/bandiera675.jpg"/>
    <p>Provaci ancora, Goffredo. Forse la legislatura numero 17, proprio nell’anno delle Olimpiadi, ad onta di cabale e superstizioni, potrebbe essere quella buona, dopo i molti tentativi andati a vuoto, per vedere finalmente in <hi rend="#b">Costituzione</hi>, accanto al Tricolore, <hi rend="#b">“Fratelli d’Italia”</hi> (che in realtà si chiama il “Canto degli Italiani”) <hi rend="#b">come inno nazionale</hi>. Un’attesa lunga <hi rend="#b">70 anni</hi> per la composizione del giovane eroe risorgimentale <hi rend="#b">Goffredo Mameli</hi>, caduto a soli 22 anni sotto i colpi dei soldati francesi al servizio da <hi rend="#b">Pio</hi><hi rend="#b">IX.</hi></p>
    <p>E’ il 12 ottobre del 1946 quando il primo governo della Repubblica guidato da <hi rend="#b">Alcide De Gasperi</hi> stabilisce che da lì in poi quella che era stata la colonna sonora del Risorgimento avrebbe rappresentato in versi e musica tutta la <hi rend="#b">nazione</hi>. Il Canto composto da Mameli verrà intonato per la prima volta come inno nazionale il 4 novembre, per il giuramento di fedeltà delle forze armate alla Repubblica. In calce al verbale di quel Consiglio dei ministri, una nota: “Il governo proporrà uno schema di <hi rend="#b">decreto</hi> col quale si stabilisca che provvisoriamente l’inno di Mameli sarà considerato inno nazionale”. <hi rend="#b">Il decreto però, non verrà mai scritto</hi> né emanato. I francesi, la “<hi rend="#b">Marsigliese</hi>” ce l’hanno in Costituzione dal 1958, noi stiamo ancora aspettando.</p>
    <p>Eppure, di tentativi in Parlamento ce ne sono stati, fin dalla quattordicesima legislatura. Il primo, nel 2002, a firma del deputato di Alleanza nazionale<hi rend="#b"> Antonino Ghiglia.</hi> Ma non se ne fa nulla. Tre anni dopo, in Senato maggioranza e opposizione sono alleati in questa battaglia: le proposte di Forza Italia e Ulivo confluiscono in un testo unificato che ottiene il via libera dalla commissione Affari costituzionali del Senato. Sembra fatta, ma <hi rend="#b">l’Udc</hi> volta le spalle a<hi rend="#b"> Silvio Berlusconi</hi> e la crisi di governo manda tutto a gambe all’aria, compreso il cammino dell’inno di Mameli, a pochi passi dalla meta.</p>
    <p>Nella legislatura successiva è un fuoco di fila: ben <hi rend="#b">nove le iniziative di legge</hi> per dare all’Italia, ufficialmente, un inno. Partito democratico e Pdl fanno di nuovo fronte comune. Fra le tante proposte, anche quella del <hi rend="#b">Consiglio regionale della Basilicata.</hi> Ma, nonostante la mobilitazione, il Canto degli Italiani resta ancora una volta al palo. E arriviamo alla legislatura in corso. Le <hi rend="#b">proposte</hi> sono <hi rend="#b">tre</hi>: due del Pd ed una di Fratelli d’Italia (chissà che il nome del gruppo parlamentare di <hi rend="#b">Giorgia Meloni</hi> non porti bene). Il deputato dem <hi rend="#b">Umberto D’Ottavio,</hi> primo firmatario di una delle proposte, ha annunciato a giugno una raccolta di firme per sensibilizzare i colleghi di maggioranza e opposizione a non sprecare l’ennesima occasione. Ma la strada appare in salita. Difficile, infatti, che l’invito riesca a far breccia tra gli esponenti del <hi rend="#b">Carroccio</hi> da sempre schierati al fianco del celebre coro del <hi rend="#b">Nabucco</hi> di Verdi, quel <hi rend="#b">“Va pensiero”</hi> che, in verità non solo per i “padani”, avrebbe le carte in regola per sostituire il Canto degli Italiani.</p>
    <p>E pensare che a <hi rend="#b">Giuseppe Mazzini,</hi> che pure lo aveva commissionato al giovane Mameli, quell’inno non piaceva: troppo retorico il testo, poco solenne la musica. Invece, il “Canto degli italiani”, scritto nel 1847 e musicato da <hi rend="#b">Michele Novaro</hi> nello stesso anno, è divenuto insieme al Tricolore uno dei <hi rend="#b">simboli del Risorgimento</hi> prima e dell’Italia unita poi. Eppure, nonostante sia stato un efficacissimo strumento di propaganda degli ideali risorgimentali, le critiche non sono mancate. Anche in tempi recenti. A cominciare dalle accuse di “<hi rend="#b">maschilismo</hi>” lanciate dallo storico <hi rend="#b">Antonio Spinosa </hi>che in quei versi non trova nessun accenno alle imprese delle eroine risorgimentali come <hi rend="#b">Rosa Donato, Giuseppina Lazzaroni e Teresa Scardi.</hi></p>
    <p>Di guai, l’Inno di Mameli ne ha passati anche durante il ventennio fascista: dopo la<hi rend="#b"> marcia su Roma</hi>, infatti, viene appena tollerato, spodestato da quelli fascisti che confinano in un angolo anche la <hi rend="#b">“Leggenda del Piave”</hi> riesumata solo una volta l’anno, il 4 novembre, per ricordare la vittoria sugli austriaci. Solo alla fine della seconda Guerra mondiale il giusto riconoscimento quando, a Londra, <hi rend="#b">Arturo Toscanini</hi> dirige l’Inno delle nazioni, composto da Verdi nel 1862. Accanto a “<hi rend="#b">God Save the Queen”</hi> ed alla “Marsigliese”, c’è proprio Il “Canto degli Italiani”.</p>
    <p>Con la Repubblica Mameli torna alla ribalta. Negli anni Novanta, però, l’Inno è coinvolto suo malgrado in una dura polemica che investe la <hi rend="#b">nazionale di calcio</hi>: ai mondiali del 1994 e del 1998, gli azzurri vengono accusati di fare <hi rend="#b">scena muta</hi> sulle note dell’inno nazionale. Quattro anni dopo, ai mondiali in Giappone e Corea, i calciatori lo cantano ad una voce sola, dopo le ripetute sollecitazioni del presidente della Repubblica <hi rend="#b">Carlo Azeglio Ciampi.</hi> Due anni prima aveva fatto scalpore la proposta, provocatoria, di <hi rend="#b">Gianni Baget Bozzo</hi> di sostituire i versi di Mameli con un inno a <hi rend="#b">Berlusconi.</hi> Insomma, il “Canto degli Italiani” ne ha passate davvero tante. Forse è arrivato il momento di riconoscergli il diritto di restare per sempre, nero su bianco, nel posto che gli spetta: nella <hi rend="#b">Costituzione</hi>, accanto al Tricolore.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>