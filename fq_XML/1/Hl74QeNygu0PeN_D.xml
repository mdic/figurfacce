<doc sitename="Il Fatto Quotidiano" title="Roberto Formigoni, Berlusconi: 'Sono umanamente dispiaciuto'. Buffagni (M5s) 'Va in carcere grazie alla Spazzacorrotti' - Il Fatto Quotidiano" author="F Q" date="2019-02-21" url="https://www.ilfattoquotidiano.it/2019/02/21/roberto-formigoni-berlusconi-sono-umanamente-dispiaciuto-buffagni-m5s-va-in-carcere-grazie-alla-spazzacorrotti/4989185/" hostname="ilfattoquotidiano.it" description="“Sono umanamente dispiaciuto per Roberto”. Silvio Berlusconi commenta così la condanna definitiva a 5 anni e 10 mesi inflitta dalla Corte di Cassazione all’ex governatore della Lombardia Roberto Formigoni. “L’ultima cosa che avrei pensato nella mia vita, da milanese e da lombarda, è di vedere un grande presidente come Formigoni in galera. Poi la giustizia è …" categories="Politica" tags="Roberto Formigoni;Silvio Berlusconi" fingerprint="30c99448ea9b5035">
  <main>
    <head rend="h1">Roberto Formigoni, Berlusconi: ‘Sono umanamente dispiaciuto’. Buffagni (M5s) ‘Va in carcere grazie alla Spazzacorrotti’</head>
    <graphic src="https://st.ilfattoquotidiano.it/wp-content/uploads/2019/02/21/Formigoni-Berlusconi-1300.jpg"/>
    <p>“Sono <hi rend="#b">umanamente dispiaciuto</hi> per Roberto”. <hi rend="#b">Silvio Berlusconi</hi> commenta così <ref target="https://www.ilfattoquotidiano.it/2019/02/21/roberto-formigoni-condanna-a-5-anni-e-10-mesi-in-cassazione-lex-governatore-lombardo-dovra-andare-in-carcere/4988568/">la condanna definitiva a 5 anni e 10 mesi inflitta dalla Corte di Cassazione all’ex governatore della Lombardia Roberto Formigoni</ref>. “L’ultima cosa che avrei pensato nella mia vita, da milanese e da lombarda, è di vedere un grande presidente come Formigoni in galera. Poi la giustizia è bene che faccia il suo corso”, ha detto </p>
    <p><hi rend="#b">Daniela Santanchè</hi>.</p>
    <p>Amici ed ex alleati pongono l’accento su quanto realizzato a Palazzo Lombardia. Se il senatore di Fratelli d’Italia <hi rend="#b">Ignazio La Russa</hi> dice “Mi dispiace moltissimo, perché ricordo anche le tante cose buone che ha fatto per il sistema sanità in Lombardia”, per <hi rend="#b">Maurizio Lupi</hi>, coordinatore nazionale di <hi rend="#i">Noi con l’Italia</hi>, “resta incomprensibile come sia possibile condannare un politico che ha fatto <hi rend="#b">delibere</hi>, oggetto della corruzione, <hi rend="#b">inappuntabili</hi> e <hi rend="#b">corrette</hi>. La mia amicizia, stima e gratitudine per Roberto Formigoni resta immutata”. “Da lombarda ho visto i risultati di Formigoni, ho visto come ha governato la Lombardia e l’ho conosciuto personalmente – afferma l’ex ministro dell’Istruzione di <hi rend="#i">Forza Italia</hi><hi rend="#b">Mariastella Gelmini</hi> – La Regione è stata sempre amministrata, è stato un governatore <hi rend="#b">riformista</hi>, innovatore e <hi rend="#b">coraggioso</hi>. Sono umanamente dispiaciuta”.</p>
    <p>“Lo andrò a trovare presto”, promette <hi rend="#b">Renato Schifani</hi>. “Rispetto la decisione dei giudici – prosegue il senatore – mi duole che fino ad un mese fa la pena sarebbe stata espiata secondo un rito più umano, che avrebbe previsto misure alternative. E non come avverrà ora per la <hi rend="#b">legge Spazzacorrotti</hi>“. Norma “che obbliga una persona di <hi rend="#b">71 anni</hi> ad andare in carcere – commenta <hi rend="#b">Alessandro Cattaneo</hi>, esponente di <hi rend="#i">Forza Italia</hi> – Nella nostra cultura garantista questo aspetto è più che mai <hi rend="#b">criticabile</hi>. Rimane il fatto, lo dico da lombardo, che la sentenza non intacca il giudizio politico su oltre 15 anni di <hi rend="#b">buon governo</hi> nella Regione Lombardia”.</p>
    <p>Sull’altra sponda della barricata politica anche il <hi rend="#i">Movimento 5 stelle</hi> , che la cosiddetta Spazzacorotti ha voluto e realizzato, sottolinea il ruolo del provvedimento: “Ho iniziato il mio cammino nel Movimento per combattere contro personaggi come Mr. B e contro il Celeste ed il suo impero – commenta in post su <hi rend="#i">Facebook</hi><hi rend="#b">Stefano Buffagni</hi>, sottosegretario alla presidenza del Consiglio in quota M5s – Oggi mentre gli italiani ci hanno mandato al governo del paese Formigoni andrà in carcere per corruzione dopo che solo qualche mese fa abbiamo anche approvato la legge Spazzacorrotti che non lo farà scappare dalle sbarre dati i <hi rend="#b">gravi reati</hi>“.</p>
    <p>Per <hi rend="#b">Giancarlo Cesana</hi>, uno dei leader storici di Comunione e Liberazione “Formigoni è una persona di <hi rend="#b">grande umanità</hi>, ha fatto grandi cose per la sua Regione. Tutta la Lombardia <hi rend="#b">deve essergli grata</hi>“. “Sono molto dispiaciuto – aggiunge – ritengo Formigoni una persona <hi rend="#b">estremamente perbene</hi>. Bisogna accettare le sentenze, Roberto accetterà questa situazione con grande dignità”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>