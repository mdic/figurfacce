<doc sitename="Il Fatto Quotidiano" title="Forza Italia 25 anni dopo, tra sfide alla Lega e richiami a Salvini: &quot;Lasci M5s e torni a casa. Senza noi non si vince&quot; - Il Fatto Quotidiano" author="Alberto Sofia" date="2019-03-30" url="https://www.ilfattoquotidiano.it/2019/03/30/forza-italia-25-anni-dopo-tra-sfide-alla-lega-e-richiami-a-salvini-lasci-m5s-e-torni-a-casa-senza-noi-non-si-vince/5073893/" hostname="ilfattoquotidiano.it" description="C’è chi richiama Matteo Salvini “a tornare a casa”, nella speranza che prima o poi, magari dopo le Europee, molli il governo con il M5s. Chi auspica maggiore autonomia. O chi sfida l’alleato o presunto tale, convinto che “senza Forza Italia non si vince”, come rivendicano pure big azzurri come Antonio Tajani e Maria Stella Gelmini. Venticinque anni dopo, Forza Italia si …" categories="Politica" tags="Antonio Tajani;Elezioni Europee 2024;Mariastella Gelmini;Maurizio Lupi;Silvio Berlusconi" fingerprint="2676b87cb96c715c">
  <main>
    <p>C’è chi richiama <hi rend="#b">Matteo Salvini </hi>“a tornare a casa”, nella speranza che prima o poi, magari dopo le Europee, molli il governo con il M5s. Chi auspica maggiore autonomia. O chi sfida l’alleato o presunto tale, convinto che<hi rend="#b"> “senza Forza Italia non si vince”, </hi>come rivendicano pure big azzurri come <hi rend="#b">Antonio Tajani e Maria Stella Gelmini. Venticinque anni dopo</hi>,<hi rend="#b"> Forza Italia </hi>si ritrova a Roma in Congresso con <hi rend="#b">Silvio Berlusconi</hi> di <hi rend="#b">nuovo candidato</hi>, ma con rapporti di forza nel centrodestra ormai stravolti. E con il Carroccio che punta ancora a svuotare gli azzurri. “Fino a quanto permetteremo a Salvini di mantenere la politica dei due forni? Questo è un problema suo, noi siamo coerenti e fedeli ai nostri elettori”, prova a smarcarsi <hi rend="#b">Antonio Tajani</hi>, presidente uscente del Parlamento europeo<hi rend="#b">.</hi> “Il <hi rend="#b">centrodestra lo ha inventato Berlusconi</hi>, senza di lui non esiste”, continua pure la capogruppo alla Camera Mariastella Gelmini. Ma Salvini, di tornare alleato a livello nazionale con Fi, non sembra volerne sapere, almeno per ora. Così, tra i presenti al Congresso, soprattutto tra i volti più <hi rend="#b">giovani</hi>, c’è chi si divide. “Deve tornare a casa, il <hi rend="#b">centrodestra deve tornare unito</hi>“, si rivendica. Altri, invece, invocano più coraggio: “Forse dovremmo mostrare più autonomia, per far capire chi il centrodestra lo ha creato”. E c’è anche chi ha abbandonato la Lega “perché la Lega ha scelto il m5s”. Altri, invece, sono più realisti, “<hi rend="#b">Due forni </hi>da parte di Salvini? Meglio così che nulla”.</p>
    <p>Intanto, c’è chi dentro <hi rend="#b">Forza Italia</hi> sembra ormai già alla porta, come il presidente della Liguria <hi rend="#b">Giovanni Toti</hi>, <hi rend="#b">assente in polemica</hi> al Congresso, ormai diretto verso un nuovo contenitore sovranista con Meloni e Fitto. “Non sono stato coinvolto”, aveva rivendicato. E dentro Fi rispondono in modo gelido: “Toti? Guardate qui quanta gente, mi dispiace per lui”, attacca Tajani. Tra i sostenitori azzurri, invece, tra sondaggi sotto al 10% e il nodo Salvini, resta alla fine una sola la certezza: “Berlusconi? Resta lui l’unico leader”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>