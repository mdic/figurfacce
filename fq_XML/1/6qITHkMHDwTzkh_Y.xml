<doc sitename="Il Fatto Quotidiano" title="Elezioni Sicilia, Berlusconi dimentica il 61 a 0: &quot;Terra devastata dalla sinistra&quot;. E chiede di votare (ancora) Forza Italia - Il Fatto Quotidiano" author="F Q" date="2017-10-27" url="http://www.ilfattoquotidiano.it/2017/10/27/elezioni-sicilia-berlusconi-dimentica-il-61-a-0-terra-devastata-dalla-sinistra-e-chiede-di-votare-ancora-forza-italia/3940589/" hostname="ilfattoquotidiano.it" description="Silvio Berlusconi ha dimenticato il 61 a 0 delle politiche del 2001, quando Forza Italia vinse in tutti i collegi siciliani per la Camera. Ma non solo: ha dimenticato anche che il centrodestra ha governato in Sicilia per dieci degli ultimi diciassette anni. E che sempre sull’isola il suo Pdl ha ottenuto il premio di …" categories="Politica" tags="Sicilia;Silvio Berlusconi" fingerprint="68be564c796b4021">
  <main>
    <p><hi rend="#b">Silvio Berlusconi</hi> ha dimenticato il <hi rend="#b">61 a 0</hi> delle politiche del 2001, quando<hi rend="#b"> Forza Italia</hi> vinse in tutti i collegi siciliani per la Camera. Ma non solo: ha dimenticato anche che il centrodestra ha governato in <hi rend="#b">Sicilia</hi> per dieci degli ultimi diciassette anni. E che sempre sull’isola il suo <hi rend="#b">Pdl</hi> ha ottenuto il premio di maggioranza al Senato anche alle ultime politiche nel 2013. Non si spiega altrimenti il videomessaggio pubblicato sulla sua pagina facebook per convincere i siciliani ad andare a votare ancora per Forza Italia alle regionali del prossimo 5 novembre. “Sono indignato per come la Sicilia è stata trattata dallo Stato centrale e dai governi regionali. È una terra bellissima, straordinaria ma devastata da anni di governo delle sinistre”, dice dimenticando i governi di <hi rend="#b">Totò Cuffaro</hi> e <hi rend="#b">Raffaele Lombardo</hi>, da lui sostenuti. Senza considerare gli anni in cui lo Stato centrale era rappresentato da se stesso nel ruolo di premier. L’ex cavaliere, <ref target="http://www.ilfattoquotidiano.it/2017/10/25/elezioni-sicilia-musumeci-scopre-di-avere-un-altro-condannato-nella-sua-lista-e-berlusconi-rinvia-ancora-il-suo-arrivo/3934114/">che ha di recente annullato il suo week end di comizi sull’isola,</ref> deve aver letto i sondaggi che danno il <hi rend="#b">Movimento 5 Stelle</hi> alle costole di <hi rend="#b">Nello Musumeci</hi>, il candidato governatore di centrodestra. “A chi vuole dare il voto ai grillini dico non fatevi ingannare da chi non ha nessuna esperienza come dimostrato dalle città come Roma e Torino”, dice dal suo studio, popolato da decine di foto con i figli, con la fidanzata <hi rend="#b">Francesca Pascale</hi> e con una delle Coppe dei Campioni vinte dal <hi rend="#b">Milan</hi> ai tempi della sua proprietà. L’ex premier, però, evidentemente, deve avere saputo anche che – sempre secondo i sondaggi – l’<hi rend="#b">astensionismo</hi> per il voto siciliano dovrebbe toccare la soglia record del 54%. Ed è a chi non ha intenzione di andare alle urne che si rivolge. “Le scelte sono semplici: il non voto, il voto di protesta e il voto di cambiamento”, sentenzia Berlusconi. Quale sarebbe il voto di cambiamento? Ma ovviamente quello al suo partito. “C’è bisogno di una <hi rend="#b">rivoluzione</hi> che cambia il funzionamento dello Stato a cominciare dalla Sicilia. Io vi prometto se mi darete i vostri voti di realizzare questa rivoluzione. Restando a casa andrete contro il vostro stesso interesse”.</p>
    <p>Gentile lettore, la pubblicazione dei commenti è sospesa dalle 20 alle 9, i commenti per ogni articolo saranno chiusi dopo 72 ore, il massimo di caratteri consentito per ogni messaggio è di 1.500 e ogni utente può postare al massimo <hi rend="#b">150 commenti alla settimana</hi>. Abbiamo deciso di impostare questi limiti per migliorare la qualità del dibattito. È necessario attenersi <ref target="http://www.ilfattoquotidiano.it/termini-e-condizioni-dutilizzo/"> Termini e Condizioni di utilizzo del sito (in particolare punti 3 e 5)</ref>: evitare gli insulti, le accuse senza fondamento e mantenersi in tema con la discussione. I commenti saranno pubblicati dopo essere stati letti e approvati, ad eccezione di quelli pubblicati dagli utenti in white list (vedere il punto 3 della nostra policy). Infine non è consentito accedere al servizio tramite account multipli. Vi preghiamo di segnalare eventuali problemi tecnici al nostro </p>
    <p><ref target="mailto:tech+comments@ilfattoquotidiano.it">supporto tecnico</ref>La Redazione</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>