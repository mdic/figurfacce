<doc sitename="Il Fatto Quotidiano" title="Elezioni suppletive Monza, Galliani prende il posto di Berlusconi al Senato: prevale su Cappato di 12 punti. Affluenza sotto il 20% - Il Fatto Quotidiano" author="F Q" date="2023-10-23" url="https://www.ilfattoquotidiano.it/2023/10/23/elezioni-suppletive-monza-galliani-prende-il-posto-di-berlusconi-al-senato-prevale-su-cappato-con-piu-del-50-affluenza-sotto-il-20/7331731/" hostname="ilfattoquotidiano.it" description="Il centrodestra vince le elezioni suppletive per il Senato nel collegio uninominale Lombardia 06, in cui si correva per aggiudicarsi il seggio lasciato libero da Silvio Berlusconi (morto il 12 giugno scorso). Erano chiamati al voto tutti e 55 i comuni della provincia di Monza e della Brianza. Quando sono state scrutinate tutte le 739 …" categories="Politica" tags="Adriano Galliani;Marco Cappato;Monza;Provincia di Monza e Brianza;Senato;Silvio Berlusconi" fingerprint="3ca41721f94e433d">
  <main>
    <head rend="h1">Elezioni suppletive Monza, Galliani prende il posto di Berlusconi al Senato: prevale su Cappato di 12 punti. Affluenza sotto il 20%</head>
    <graphic src="https://st.ilfattoquotidiano.it/wp-content/uploads/2023/10/23/galliani-cappato-690x362.jpg"/>
    <p>Il centrodestra vince le<hi rend="#b"> elezioni suppletive</hi> per il Senato nel collegio uninominale <hi rend="#b">Lombardia 06</hi>, in cui si correva per aggiudicarsi il seggio lasciato libero da <hi rend="#b">Silvio Berlusconi</hi> (morto il 12 giugno scorso). Erano chiamati al voto tutti e 55 i comuni della provincia di <hi rend="#b">Monza</hi> e della Brianza. Quando sono state scrutinate tutte le 739 sezioni, il candidato della maggioranza <hi rend="#b">Adriano Galliani</hi>, attuale ad del Monza calcio (di proprietà della famiglia Berlusconi) e per anni braccio destro del defunto ex premier al Milan, risulta vincitore con il <hi rend="#b">51,5%</hi> contro il <hi rend="#b">39,5%</hi> di <hi rend="#b">Marco Cappato</hi>, storico esponente radicale e volto simbolo dell’<hi rend="#b">Associazione Luca Coscioni</hi>, sostenuto da tutto il centrosinistra (Pd, Azione, Alleanza Verdi-Sinistra e Movimento 5 stelle).</p>
    <quote><p>????</p><ref>#BREAKING</ref><lb/>Adriano<ref>#Galliani</ref>(CDX) eletto senatore nel collegio di<ref>#Monza</ref>. Sconfitto il candidato di CSX e M5S Marco<ref>#Cappato</ref>.<ref>pic.twitter.com/RqDtuLxkYK</ref><p>— YouTrend (@you_trend)</p><ref>October 23, 2023</ref></quote>
    <p>Già a metà dello spoglio Cappato ha ammesso la sconfitta e inviato le sue congratulazioni a Galliani: “Sapevamo sarebbe stata una sfida <hi rend="#b">molto difficile</hi>, della quale mi sono assunto pienamente la responsabilità, quindi <hi rend="#b">anche della sconfitta</hi>. Ringrazio le centinaia di volontari e donatori che hanno reso possibile una avventura politica nella quale abbiamo dato voce alle urgenze reali del territorio, contro lo schieramento in forze dei vertici del governo e dei partiti di destra”, scrive sui social. “In questo momento, i miei pensieri sono rivolti a Silvio Berlusconi, il mio maestro di vita. Ho in mente lui, <hi rend="#b">44 anni di vita insieme</hi> sono tanti”, ha detto invece il vincitore al suo comitato elettorale in via Carlo Alberto, nel centro di Monza. Soddisfazione esprime anche <hi rend="#b">Marina Berlusconi</hi>, primogenita dell’ex premier e presidente di Fininvest (la holding di famiglia): “Sono davvero molto contenta per l’elezione di Adriano Galliani, amico fraterno di mio padre. Insieme sono riusciti nell’impresa di riportare il Monza calcio in Serie A dopo 110 anni. La sua elezione testimonia il grande affetto dei brianzoli nei confronti del mio papà: oggi il suo seggio va a una persona di <hi rend="#b">grandissime qualità umane e professionali</hi>, che sicuramente tornerà a fare un ottimo lavoro in Parlamento e nelle istituzioni”.</p>
    <quote>
      <p>Sapevamo sarebbe stata una sfida molto difficile, della quale mi sono assunto pienamente la responsabilità, quindi anche della sconfitta.</p>
      <p>Ringrazio le centinaia di volontari e donatori che hanno reso possibile una avventura politica nella quale abbiamo dato voce alle urgenze…</p>
      <p>— Marco Cappato (@marcocappato)</p>
      <ref>October 23, 2023</ref>
    </quote>
    <p>Terzo è arrivato <hi rend="#b">Cateno De Luca</hi>, sindaco di Taormina e leader di Sud chiama Nord (per l’occasione ribattezzato “Sud con Nord”), fermo però all’1,76%. Gli altri candidati sono <hi rend="#b">Andrea Brenna</hi> per Democrazia e sussidiarietà,<hi rend="#b"> Domenico di Modugno </hi>del Partito comunista, <hi rend="#b">Giovanna Capelli </hi>per Unione popolare, <hi rend="#b">Daniele Giovanardi</hi> per Democrazia sovrana e popolare e <hi rend="#b">Lillo Massimiliano Musso</hi> per La forza del popolo: tutti hanno ottenuto percentuali tra l’1,2% e l’1,7%. Da segnalare che i tre principali concorrenti, Galliani, Cappato e De Luca, non hanno potuto nemmeno votarsi, essendo residenti fuori dal collegio. Alla chiusura dei seggi, lunedì alle 15, l’affluenza definitiva si è fermata al <hi rend="#b">19,2%</hi>: a Monza città ha votato il <hi rend="#b">27,2%</hi>, ad <hi rend="#b">Arcore</hi> il <hi rend="#b">21,1%</hi>. Nel comune dove Berlusconi ha avuto la sua storica residenza Galliani ha vinto per un soffio: ha ottenuto il 45,7% contro il 44.6% di Cappato. Domenica, nella prima giornata di votazioni, alle urne si era recato solo il <hi rend="#b">14,71%</hi> degli aventi diritto. Alle Politiche del settembre 2022 aveva partecipato al voto il <hi rend="#b">71%</hi> degli elettori: Berlusconi, candidato del centrodestra, si era aggiudicato il seggio con il <hi rend="#b">50,27%</hi>, mentre il centrosinistra si era fermato al 27,13% con Federica Perelli.</p>
    <quote><p>Suppletive di</p><ref>#Monza</ref>, risultato definitivo ad<ref>#Arcore</ref>:<p>Galliani (CDX) 45,7%</p><lb/>Cappato (CSX+M5S) 44,6%<p>— YouTrend (@you_trend)</p><ref>October 23, 2023</ref></quote>
    <p>“Una vittoria dal sapore speciale per Forza Italia, per il centrodestra e per il nostro Adriano Galliani. Un pensiero a Silvio Berlusconi, che lassù starà festeggiando. <hi rend="#b">Orgogliosi del nostro nuovo senatore</hi>. Congratulazioni e buon lavoro, Adriano!”, scrive su Twitter il ministro degli Esteri, vicepresidente del Consiglio segretario di Forza Italia <hi rend="#b">Antonio Tajani</hi>. Esulta anche l’altro vicepremier, il leader della Lega <hi rend="#b">Matteo Salvini</hi>: “Nel nome di Silvio Berlusconi, grande amico e grande italiano. Grazie ai cittadini di Monza e Brianza, abbiamo vinto anche qui! Buon lavoro ad Adriano Galliani!”. “A nome dei senatori di Forza Italia desidero dare il bentornato in Senato ad Adriano Galliani e sono certa che svolgerà come sempre un ottimo lavoro, in nome del Paese, di Monza e della Brianza. Oggi, ancora una volta, vincono la serietà, la competenza, l’esperienza. Vince il centrodestra, che si dimostra maggioranza in ogni zona del Paese, a dimostrazione del buon lavoro fatto in quest’anno di governo”, scrive la capogruppo di Fi al Senato <hi rend="#b">Licia Ronzulli</hi>.</p>
    <quote><p>Nel nome di Silvio Berlusconi, grande amico e grande italiano. Grazie ai cittadini di Monza e Brianza, abbiamo vinto anche qui!</p><lb/>Buon lavoro ad Adriano Galliani!<ref>pic.twitter.com/scXjouVRk4</ref><p>— Matteo Salvini (@matteosalvinimi)</p><ref>October 23, 2023</ref></quote>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>