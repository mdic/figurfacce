<doc sitename="Il Fatto Quotidiano" title="Crisi di Governo, Salvini ufficializza il ritorno da Berlusconi: &quot;Gli proporrò patto per l'Italia del sì. Non escludo anche qualche grillino&quot; - Il Fatto Quotidiano" author="F Q" date="2019-08-12" url="https://www.ilfattoquotidiano.it/2019/08/12/crisi-di-governo-salvini-ufficializza-il-ritorno-da-berlusconi-gli-proporro-patto-per-litalia-del-si-non-escludo-anche-qualche-grillino/5383578/" hostname="ilfattoquotidiano.it" description="Al quinto giorno della crisi di governo Matteo Salvini getta la maschera: la Lega non correrà da sola ma torna tra le braccia di Silvio Berlusconi e del centrodestra. “Gli proporrò un patto – annuncia Salvini intervistato da il Giornale – l’Italia del sì contro l’Italia del no”. Un’alleanza contro dentro tutti, da Giorgia Meloni …" categories="Politica" tags="Crisi di Governo;Matteo Salvini;Silvio Berlusconi" fingerprint="b8243e19003ac135">
  <main>
    <head rend="h1">Crisi di Governo, Salvini ufficializza il ritorno da Berlusconi: “Gli proporrò patto per l’Italia del sì. Non escludo anche qualche grillino”</head>
    <graphic src="https://st.ilfattoquotidiano.it/wp-content/uploads/2019/08/12/salvini-berlusconi-1200-679x362.jpg"/>
    <p>Al quinto giorno della crisi di governo <hi rend="#b">Matteo Salvini</hi> getta la maschera: la <hi rend="#b">Lega</hi> non correrà da sola ma torna<hi rend="#b"> tra le braccia di</hi><hi rend="#b">Silvio Berlusconi</hi> e del centrodestra. “Gli proporrò un patto – annuncia Salvini intervistato da<hi rend="#i"> il Giornale</hi> – l’<hi rend="#b">Italia del sì</hi> contro l’Italia del no”. Un’alleanza contro <hi rend="#b">dentro tutti</hi>, da <hi rend="#b">Giorgia Meloni</hi> alle “nuove realtà fatte da buoni sindaci e amministratori”, ma il leader della Lega dice di rivolgersi anche “ai tanti <hi rend="#b">grillini positivi</hi> che abbiamo conosciuto”. Quei Cinquestelle con cui ha governato per più di un anno: un’esperienza che dice di <hi rend="#b">non rinnegare</hi>, anche se già da giorni sono cominciate le bordate al <hi rend="#b">reddito di cittadinanza</hi>: “Tutti si lamentano con me che faticano a trovare ragazzi disposti a lavorare perché preferiscono<hi rend="#b"> stare a casa</hi> e incassare”. È la nuova vulgata del leader leghista, <ref target="https://www.ilfattoquotidiano.it/2019/08/11/crisi-di-governo-renzi-frena-il-ritorno-al-voto-governo-di-scopo-salvini-apre-a-centrodestra-unito-vedro-presto-berlusconi-e-meloni/5382291/">ripetuta nei comizi da Soverato a Catania</ref>.</p>
    <p>“Nelle <hi rend="#b">prossime ore</hi> vedrò Berlusconi e la Meloni alla luce del sole”, racconta Salvini al direttore de <hi rend="#i">il Giornale</hi>, Alessandro Sallusti: <ref target="https://www.ilfattoquotidiano.it/2019/08/11/crisi-di-governo-renzi-frena-il-ritorno-al-voto-governo-di-scopo-salvini-apre-a-centrodestra-unito-vedro-presto-berlusconi-e-meloni/5382291/">domenica aveva parlato della “prossima settimana”</ref>. Evidentemente il ministro dell’Interno sa che il<hi rend="#b"> tempo stringe</hi>. Il suo piano per le urne prevede un campo dei moderati allargato perché, dice, “questo non è il momento di escludere ma di <hi rend="#b">includere</hi> il più possibile”. Ma i timori di un accordo in Aula per non sfiduciare<hi rend="#b"> Giuseppe Conte</hi> e rimandare il voto hanno spinto Salvini a rinsaldare il <hi rend="#b">legame</hi> con Berlusconi.</p>
    <p>Secondo il leader della Lega, l’ipotesi di un accordo tra il Pd e il M5s è nata “solo per <hi rend="#b">salvare</hi> il culo a <hi rend="#b">Matteo Renzi</hi>“. “Le furbate hanno le gambe corte – sostiene – e in una simile ipotesi la Lega avrebbe <hi rend="#b">tutto da guadagnarci</hi>: non durano quattro anni e al prossimo giro sparirebbero”. Intanto però preme per trovare una <hi rend="#b">data del voto</hi> e strizza l’occhio ai pentastellati: “So per certo che molti deputati e senatori grillini sono <hi rend="#b">assolutamente contrari</hi> all’ipotesi di un’alleanza con Renzi e al momento giusto lo dimostreranno”. Quindi c’è spazio anche per loro nel nuovo centrodestra pensato da Salvini: “Penso anche ai governatori e ai tanti grillini positivi che abbiamo conosciuto. Non tutti i Cinquestelle sono come <hi rend="#b">Fico</hi> o <hi rend="#b">Di Battista</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>