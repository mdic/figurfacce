<doc sitename="Il Fatto Quotidiano" title="Paolo Berlusconi: &quot;Basta lacrime per Silvio. Marta Fascina torni in Parlamento, è un suo dovere&quot; - Il Fatto Quotidiano" author="F Q" date="2023-09-26" url="https://www.ilfattoquotidiano.it/2023/09/26/paolo-berlusconi-basta-lacrime-per-silvio-marta-fascina-torni-in-parlamento-e-un-suo-dovere/7304237/" hostname="ilfattoquotidiano.it" description="&quot;Marta torni in Parlamento, è un suo dovere&quot;: il fratello di Silvio richiama Fascina" categories="Politica" tags="Paolo Berlusconi;Silvio Berlusconi" fingerprint="6ba6b06f950b442d">
  <main>
    <head rend="h1">Paolo Berlusconi: “Basta lacrime per Silvio. Marta Fascina torni in Parlamento, è un suo dovere”</head>
    <graphic src="https://st.ilfattoquotidiano.it/wp-content/uploads/2023/09/26/paolo-berlusconi-marta-fascina-690x362.jpg"/>
    <p>“Basta con le <hi rend="#b">lacrime</hi>, l’ho detto anche a Marta, che è inconsolabile, ma che deve trovare la forza di tornare in <hi rend="#b">Parlamento</hi> perché è un suo diritto ma soprattutto <hi rend="#b">un suo dovere</hi>“. Marta è <hi rend="#b">Marta Fascina</hi> e a parlare è <hi rend="#b">Paolo</hi><hi rend="#b">Berlusconi</hi>. Il fratello di Silvio che richiama la compagna dell’ex premier ed ex leader di Forza Italia. L’occasione è l’evento a Monza per sostenere la candidatura alle suppletive in Senato di <hi rend="#b">Adriano Galliani</hi>. “Silvio c’è. Ci ha momentaneamente lasciato, ma c’è sempre”, ha detto un commosso ma sorridente Paolo Berlusconi, che poi ha appunto si è rivolto a Marta Fascina. La compagna del defunto fondatore di Forza Italia è in Parlamento dal <hi rend="#b">2018</hi> e<ref target="https://www.ilfattoquotidiano.it/2022/08/12/da-brambilla-a-fascina-da-sgarbi-a-schifani-la-carica-degli-assenteisti-che-puntano-a-tornare-in-parlamento-nelle-liste-del-centrodestra/6760904/"> già durante la scorsa legislatura si era distinta per la scarsa presenza nell’Aula di Montecitorio</ref>, collezionando il <hi rend="#b">74% di assenze</hi>.</p>
    <p>Il messaggio “è smettere di piangere e dirci e dirvi che dobbiamo essere <hi rend="#b">sereni</hi> e addirittura <hi rend="#b">felici</hi>, perché abbiamo avuto la fortuna di conoscere” Silvio Berlusconi, “di amarlo e di viverlo”. Nel suo intervento Paolo Berlusconi definisce Galliani “un <hi rend="#b">pezzo di Silvio</hi>“. E poi annuncia che il prossimo 29 settembre, giorno in cui l’ex premier avrebbe compiuto 87 anni, “in <hi rend="#b">Regione Lombardia</hi> il governatore <hi rend="#b">Attilio Fontana</hi> dedicherà la <hi rend="#b">sala Belvedere</hi> a Silvio Berlusconi”. “In politica la riconoscenza esiste molto raramente. E’ finalmente un atto di riconoscenza che <hi rend="#b">Milano</hi> tributa a chi ha creato un’urbanistica diversa, a chi ha preso il Milan e l’ha portato sul tetto del mondo, a chi ha creato una televisione creando così tanto sviluppo nel Paese, a chi ha creato un partito che ha cambiato le sorti del nostro Paese”, ha aggiunto il fratello minore dell’ex leader di Fi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>