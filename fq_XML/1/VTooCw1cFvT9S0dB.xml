<doc sitename="Il Fatto Quotidiano" title="Monza calcio, Berlusconi vicinissimo al club. Obiettivo? La prima volta in Serie A - Il Fatto Quotidiano" author="F Q" date="2018-09-06" url="https://www.ilfattoquotidiano.it/2018/09/06/monza-calcio-berlusconi-vicinissimo-al-club-obiettivo-la-prima-volta-in-serie-a/4608000/" hostname="ilfattoquotidiano.it" description="Silvio Berlusconi è vicinissimo al Monza. Non alla città, in cui ha da sempre la residenza, ma alla squadra di calcio: quella S.S. Monza che è stato dichiarato fallito non più di tre anni fa e poi rifondato e rilanciato da Nicola Colombo, figlio di Felice, a capo del Milan tra il 1977 e il 1980. …" categories="Calcio" tags="Adriano Galliani;Monza;Silvio Berlusconi" fingerprint="3dc836b3f3094a51">
  <main>
    <head rend="h1">Monza calcio, Berlusconi vicinissimo al club. Obiettivo? La prima volta in Serie A</head>
    <graphic src="https://st.ilfattoquotidiano.it/wp-content/uploads/2018/09/06/monza-2.jpg"/>
    <p>Silvio Berlusconi è vicinissimo al <hi rend="#b">Monza.</hi> Non alla città, in cui ha da sempre la residenza, ma alla <hi rend="#b">squadra</hi> di calcio: quella <hi rend="#b">S.S. Monza</hi> che è stato dichiarato fallito non più di tre anni fa e poi rifondato e rilanciato da <hi rend="#b">Nicola Colombo</hi>, figlio di Felice, a capo del Milan tra il 1977 e il 1980. E quello tra i rossoneri di Milano e i biancorossi brianzoli è un <hi rend="#b">legame</hi> che passa anche per un altro personaggio: <hi rend="#b">Adriano Galliani</hi>, monzese di nascita, già ds e vicepresidente della squadra tra il <hi rend="#b">1984</hi> e il <hi rend="#b">1986</hi> prima di passare al Milan, pronto ad accompagnare il suo amico e socio nella nuova avventura nel mondo del calcio.</p>
    <p>Era il <hi rend="#b">13 aprile 2017</hi> quando Berlusconi e Galliani lasciavano definitivamente il club che avevano portato ad essere il <hi rend="#b">più titolato</hi> al mondo, consegnato dopo una lunga e sofferta trattativa nelle mani del manager cinese <hi rend="#b">Li Yonghong</hi>. Più di un anno dopo, il quattro volte Presidente del Consiglio è pronto a diventare <hi rend="#b">azionista di maggioranza</hi> del club brianzolo. Secondo il <hi rend="#i">Corriere dello Sport</hi>, si tratta solo di aspettare i tempi tecnici della <hi rend="#b">due diligence</hi>, poi l’ex presidente e l’ex ad di via Turati diverranno proprietari del <hi rend="#b">70% del capitale societario</hi>. Berlusconi – la cui residenza, villa san Martino ad <hi rend="#b">Arcore,</hi> si trova a soli 7 km dallo stadio <hi rend="#b">Brianteo</hi> – potrebbe assumere la <hi rend="#b">presidenza onoraria</hi>, mentre Galliani avrebbe, al suo solito, un ruolo manageriale. Trattativa confermata dall’attuale patron Colombo, che ai microfoni di <hi rend="#i">Tutti convocati </hi> su Radio 24 dichiara: “Sarà un <hi rend="#b">onore</hi> avere come socio il gruppo Fininvest”. Lui, comunque, avrebbe intenzione di rimanere proprietario del 30% delle quote. “Monza non è <hi rend="#b">mai stata in Serie A</hi> in 106 anni di storia, spero che questo possa essere un obiettivo da condividere con nuovi soci”, ha detto.</p>
    <p>E in effetti, i biancorossi hanno disputato la bellezza di <hi rend="#b">38 campionati</hi> in serie B senza mai arrivare in massima serie. Al punto da detenere il curioso record di club con più apparizioni in B senza mai ottenere una <hi rend="#b">promozione.</hi> Anche la serie cadetta, comunque, manca da parecchio: l’ultima stagione disputata è quella 2000/2001, conclusa con il terzultimo posto e la <hi rend="#b">retrocessione.</hi> E tra i tifosi brianzoli, com’è ovvio, le fantasie volano libere. Sognano un club “sul modello <hi rend="#b">Sassuolo”,</hi> che a dispetto della dimensione provinciale possa ottenere grandi risultati grazie agli investimenti, riporta <hi rend="#i">il Cittadino</hi>, quotidiano di Monza. Ma i supporter più diffidenti temono di trasformarsi in una <hi rend="#b">succursale</hi> del Milan: costretti a una vita di Serie B senza poter ambire a nulla in più, perchè soffocati dalla casa madre. “Non potremmo accettare di essere un <hi rend="#b">Milan B</hi>“, fanno sapere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>