<doc sitename="Il Fatto Quotidiano" title="Emilio Fede, la moglie Diana contro Silvio Berlusconi: &quot;È un ingrato, non vuole avere grane, pensa solo per sé&quot; - Il Fatto Quotidiano" author="F Q" date="2019-12-05" url="https://www.ilfattoquotidiano.it/2019/12/05/emilio-fede-la-moglie-diana-contro-silvio-berlusconi-e-un-ingrato-non-vuole-avere-grane-pensa-solo-per-se/5595664/" hostname="ilfattoquotidiano.it" description="“Silvio Berlusconi non vuole avere grane, pensa solo per sé. Tanto lui è deputato europeo, chi lo tocca? Mi chiede se è stato ingrato? Sì, penso che si potrebbe dire così“. A lanciare la stoccata è Diana De Feo, la moglie dell’ex direttore del Tg4 Emilio Fede, che in un’intervista congiunta al settimanale Oggi sulle …" categories="Attualità" tags="Emilio Fede;Silvio Berlusconi" fingerprint="2db1fc23c091c615">
  <main>
    <p>“<hi rend="#b">Silvio Berlusconi</hi><hi rend="#b">non vuole avere grane, pensa solo per sé</hi>. Tanto lui è deputato europeo, chi lo tocca? Mi chiede <hi rend="#b">se</hi><hi rend="#b">è stato ingrato? Sì, penso che si potrebbe dire così</hi>“. A lanciare la stoccata è<hi rend="#b"> Diana De Feo</hi>, la moglie dell’ex direttore del Tg4<hi rend="#b"> Emilio Fede</hi>, che in un’intervista congiunta al settimanale Oggi sulle condizioni di salute del marito si è tolta qualche sassolino dalla scarpa. Proprio per alcune cene a casa di Berlusconi Fede è stato<hi rend="#b"> condannato a 4 anni e 7 mesi nell’ambito del processo Ruby bis,</hi> pena che ora sta scontando agli arresti domiciliari nella sua casa di Segrate: “E da quando invitare a cena una signora è un reato? Una follia. <hi rend="#b">È stato un giornalista fantastico, è assurdo che debba finire così</hi>“, ha aggiunto la donna. “Il portinaio gli fa portare qualcosa di pronto dal ristorante. <hi rend="#b">S’immagini uno come lui, abituato a uscire, ad andare alle cene</hi>“, ha detto ancora Diana De Feo.</p>
    <p>Poi è stato lo stesso Emilio Fede a spiegare come sta dopo la brutta caduta che settimana scorsa lo ha costretto al ricovero in ospedale, facendo temere per la sua vita: “<hi rend="#b">Ho quasi perso un occhio, ho dolori ovunque, per fortuna sono ancora capace di intendere e di volere.</hi> Ho battuto la testa forte, <hi rend="#b">mi hanno operato al naso</hi> – ha detto Fede a <hi rend="#i">Oggi</hi> -. Sono rimasto circa mezz’ora a terra, <hi rend="#b">non avevo né la forza di alzarmi né di gridare</hi>. Per fortuna un custode mi ha visto e ha chiamato i soccorsi… La notte mi sveglio con l’incubo di quella caduta e a volte<hi rend="#b"> ho paura persino ad addormentarmi</hi> perché temo di non svegliarmi più”.</p>
    <p>L’ex direttore del Tg4 ha parlato anche della sua condizione da condannato: “<hi rend="#b">Temo di morire ai domiciliari, ma non me lo merito</hi>. Come passo le mie serate? Da solo, al massimo mi cucino gli spaghetti. Mia moglie è a Napoli, ha problemi di salute e non è in grado di venire a Milano. Io non posso vederla, non mi danno il permesso. Avevo chiesto la possibilità di andare a Napoli solo 48 ore per abbracciarla e me l’hanno negata, ma vi rendete conto? È una crudeltà… Mi auguro solo che chi mi ha messo in questa condizione non abbia da rispondere alla sua coscienza”.</p>
    <p>La <hi rend="#b">moglie però, minimizza</hi>: “Perso un occhio? Ma no, non mi pare. Rotto il naso? Rotto no, certo la botta… Ero a Parigi. Ora sono a Roma ma sto per partire per Napoli, devo organizzare un concerto di musica e poesia. Andrò a trovarlo appena posso”. La donna ha poi ritrattato le sue dichiarazioni, smentendo in una nota di aver definito l’ex Cavaliere “un ingrato”: “Ero solo preoccupata che nessuno era andato a trovare Emilio in ospedale. <hi rend="#b">Devo molto a Berlusconi</hi> per definirlo un ingrato”, ha detto.</p>
  </main>
  <comments/>
</doc>