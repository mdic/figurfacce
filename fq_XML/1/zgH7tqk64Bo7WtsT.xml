<doc sitename="Il Fatto Quotidiano" title="Ti ricordi... Ibrahim Ba che vinse tutto al Milan (compresa la Champions) perché era simpatico - Il Fatto Quotidiano" author="Cristiano Vella" date="2020-11-13" url="https://www.ilfattoquotidiano.it/2020/11/13/ti-ricordi-ibrahim-ba-che-vinse-tutto-al-milan-compresa-la-champions-perche-era-simpatico/6002490/" hostname="ilfattoquotidiano.it" description="Sulle spiagge, nei parchi, sui campetti improvvisati con qualche pietra e un Super Santos dove il nero è il grasso delle marmitte, le righe tradizionali sono belle e che andate: tanti bimbi in maglietta rossonera del Milan, sulle spalle il numero 13 e quattro lettere: “Ibou”, perché le due di Ba sarebbero troppo poche. È …" categories="Calcio" tags="Milan;Serie A;Silvio Berlusconi" fingerprint="22f9776a7bfb2b39">
  <main>
    <head rend="h1">Ti ricordi… Ibrahim Ba che vinse tutto al Milan (compresa la Champions) perché era simpatico</head>
    <graphic src="https://st.ilfattoquotidiano.it/wp-content/uploads/2020/11/13/Ibrahim-Ba-690x362.jpg"/>
    <p>Sulle spiagge, nei parchi, sui campetti improvvisati con qualche pietra e un <hi rend="#b">Super Santos</hi> dove il nero è il grasso delle marmitte, le righe tradizionali sono belle e che andate: tanti bimbi in maglietta rossonera del <hi rend="#b">Milan</hi>, sulle spalle il numero 13 e quattro lettere: <hi rend="#b">“Ibou”</hi>, perché le due di <hi rend="#b">Ba</hi> sarebbero troppo poche. È l’estate del <hi rend="#b">1997,</hi> in panchina è tornato <hi rend="#b">Fabio Capello</hi> fresco di titolo a <hi rend="#b">Madrid</hi> dopo la brutta annata di <hi rend="#b">Óscar Tabarez</hi> e <hi rend="#b">Arrigo Sacchi</hi>. Silvio Berlusconi, al solito, non ha risparmiato sugli acquisti comprando <hi rend="#b">Christian Ziege</hi> dal Bayern Monaco, <hi rend="#b">Leonardo</hi> dal Psg, <hi rend="#b">Patrick Kluivert</hi> dall’Ajax e Ibrahim Ba, per <hi rend="#b">12 miliardi di lire</hi>, dal Bordeaux.</p>
    <p>È un bel tipo Ba, figlio d’arte di Ibrahima, da cui ha ereditato anche il soprannome Ibou, capelli tinti di <hi rend="#b">biondo platino</hi>, un sorriso sempre pronto e una stagione coi Girondins da incorniciare che l’aveva portato anche a vestire la maglia della Nazionale. Tutto ciò gli vale l’interesse delle big italiane: lo vuole la <hi rend="#b">Juventus</hi>, la spunta il Milan. <hi rend="#b">“Mi ispiro a Rodman”</hi>, dice appena arrivato, solo che Rodman gioca a basket, mentre Berlusconi lo paragona a un vino francese frizzante, un <hi rend="#b">Beaujolais Nouveau</hi>, quando lo vede dribblare fila di avversari nel precampionato. Quel <hi rend="#b">dribbling</hi>, quel sorriso e quella capigliatura colpiscono un po’ tutti: le sue magliette diventano quasi d’ordinanza per i bimbi milanisti in quell’estate.</p>
    <p>Le buone impressioni vengono confermate nella seconda di campionato quando il francese dialogando in maniera splendida con <hi rend="#b">George Weah</hi> trova il gol contro la <hi rend="#b">Lazio</hi>. Il primo di una lunga serie in rossonero, pensano tanti. Invece sarà l’unico. È un brutto Milan quello di Capello, che non funziona nonostante i numerosi campioni: Ba è uno dei pochi a salvarsi, ma finisce nel naufragio generale, perde la Nazionale e subisce pure qualche mortificazione, come la sostituzione dopo 15 minuti dal suo ingresso in campo nella finale di<hi rend="#b"> Coppa Italia</hi> contro la Lazio. Nella seconda stagione sulla panchina del Milan arriva <hi rend="#b">Alberto Zaccheroni</hi>: il francese parte titolare ma è troppo attaccante per fare l’ala con Zac e troppo evanescente per giocare in attacco e perde il posto. Non lo ritroverà più se non per pochi spezzoni, ma in quella stagione il Milan risulterà <hi rend="#b">campione d’Italia</hi>: dettaglio, quest’ultimo, da non sottovalutare.</p>
    <p>Ibou comprende che per rilanciarsi deve andare altrove: pur di giocare va a <hi rend="#b">Perugia</hi> da <hi rend="#b">Carlo Mazzone</hi>, inizialmente non ingrana e l’unica cosa per cui si fa notare è il diventare l’apripista della prova tv. Contro il <hi rend="#b">Cagliari</hi> rifila una testata a <hi rend="#b">Fabio Macellari</hi> ma <hi rend="#b">Pierluigi Collina</hi> non lo vede e dunque non lo sanziona: il giudice, però, utilizza le <hi rend="#b">immagini televisive</hi> e lo squalifica per 4 giornate. Chiede scusa, rientra e fa benino, ma un <hi rend="#b">grave infortunio</hi> gli fa saltare il resto della stagione, così torna al Milan dove però ha tutte le porte chiuse. Viene girato ancora in prestito, stavolta in patria all’<hi rend="#b">Olympique Marsiglia</hi>, ma neanche qui gioca granché e a febbraio rientra a Milanello dove incontra <hi rend="#b">Carlo Ancelotti</hi> per la prima volta.</p>
    <p>Il mister, si sa, è un compagnone: Ba non rientra nei suoi schemi, ma è uno giusto, un allegrone che si sa far voler bene e decide di tenerlo. Giocherà due volte da gennaio, quando Ancelotti prende il posto di <hi rend="#b">Fatih Terim</hi>, e tre nella stagione successiva dove il Milan vince la <hi rend="#b">Coppa Italia</hi> e soprattutto la<hi rend="#b"> Champions League</hi> a Manchester contro la Juventus. E a Manchester Ba c’è. Tuttavia Ibou è un giocatore e vuole giocare. Così finito il contratto coi rossoneri decide di ripartire dalla Premier League, al <hi rend="#b">Bolton</hi>, ma non è la scelta giusta, ci riprova in <hi rend="#b">Turchia</hi>, poi in <hi rend="#b">Svezia</hi> al <hi rend="#b">Djurgarden</hi>, poi fallisce un provino per il<hi rend="#b"> Derby County</hi> e si ritrova in difficoltà.</p>
    <p>Il Milan dell’epoca però è un posto dove degli amici non ci si dimentica, vedi anche il caso <hi rend="#b">Esajas</hi>, e nel 2007 lo fa allenare con la squadra, lo manda al <hi rend="#b">Varese</hi> per permettere a Ba, ormai fermo da tempo, di rimettersi in forma, e poi lo tessera. Perché? “Perché mi è simpatico”, come spiegherà Ancelotti quando gli chiederanno conto di una convocazione del francese, e poi perché c’è da giocare la <hi rend="#b">Supercoppa Europea</hi> col <hi rend="#b">Siviglia</hi> e soprattutto l’Intercontinentale col <hi rend="#b">Boca Juniors</hi>. E il Milan, senza che Ibou scenda mai in campo, le vince entrambe. Ah, quest’anno Ba, che ieri ha compiuto <hi rend="#b">47 anni</hi>, è tornato ancora al Milan. Ad agosto scorso ha annunciato che lavorerà come <hi rend="#b">scout di mercato</hi> per i rossoneri, che oggi sono primi in classifica. Coincidenze?</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>