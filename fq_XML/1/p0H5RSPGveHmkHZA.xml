<doc sitename="Il Fatto Quotidiano" title="L'audio tra Silvio Berlusconi e Alessandra Sorcinelli: &quot;A voi case e azioni di Mediolanum&quot;" author="F Q" date="2023-11-24" url="https://www.ilfattoquotidiano.it/2023/11/24/audio-silvio-berlusconi-alessandra-sorcinelli-case-azioni-mediolanum-fine-processi/7363877/" hostname="ilfattoquotidiano.it" description="L'ex presidente del Consiglio diceva: &quot;Consegna alla fine dei processi&quot;" categories="Cronaca" tags="Olgettine;Silvio Berlusconi" fingerprint="6b23b219ba6e4c21">
  <main>
    <head rend="h1">L’audio tra Silvio Berlusconi e Alessandra Sorcinelli: “A voi case e azioni di Mediolanum”. E ripete: “Consegna alla fine dei processi”</head>
    <graphic src="https://st.ilfattoquotidiano.it/wp-content/uploads/2023/11/24/Sorcinelli-Berlusconi-Audio-690x362.jpg"/>
    <p><hi rend="#b">Cinque post</hi> nei quali si sente l’audio di una telefonata nella quale <hi rend="#b">Silvio Berlusconi</hi> parla di un <hi rend="#b">contratto di comodato</hi> che “è la<hi rend="#b"> consegna definitiva</hi> a voi delle <hi rend="#b">case</hi>, che diventano di vostra proprietà appena possiamo” ovvero <hi rend="#b">“alla fine dei processi”</hi>. Non solo: c’è anche quella che sembra la promessa di pacchetti di <hi rend="#b">azioni</hi> di <hi rend="#b">Mediolanum</hi>. “Portate a casa <hi rend="#b">300mila euro all’anno</hi> – dice il fondatore di Forza Italia – È come avere contanti. Siete delle signore per tutta la vita”. Torna così all’attacco <hi rend="#b">Alessandra Sorcinelli</hi>, <ref target="https://www.ilfattoquotidiano.it/2023/02/15/ruby-ter-berlusconi-assolto-insieme-ad-altri-25-imputati-i-giudici-le-ragazze-non-potevano-essere-testimoni-dovevano-essere-indagate/7066003/">imputata e assolta nel processo Ruby Ter</ref>, dopo che l’immobiliare <hi rend="#b">Dueville</hi> ha chiesto entro <hi rend="#b">dicembre 2023</hi> la restituzione della <hi rend="#b">villa di Bernareggio</hi>, avuta in comodato dall’ex presidente del Consiglio, deceduto lo scorso 12 giugno.</p>
    <p>L’abitazione è quella gemella dell’immobile dato a <hi rend="#b">Barbara Guerra</hi>. Entrambe le donne sono state assolte nel <hi rend="#b">processo Ruby Ter</hi>. E ora Sorcinelli, come Guerra una ventina di giorni fa, pubblica gli <hi rend="#b">audio</hi> nei quali, spiega nei post su Instagram, si evince a suo avviso “la <hi rend="#b">volontà</hi> di Silvio Berlusconi di <hi rend="#b">risarcire</hi> la sottoscritta dopo anni di <hi rend="#b">fango mediatico</hi> a causa di un processo durato oltre 10 anni”. Al termine di uno dei reel, Sorcinelli si riprende anche mentre strappa la <hi rend="#b">raccomandata</hi> con cui le è stato chiesto di lasciare la villa, usando come colonna sonora<hi rend="#i"> Bitch Better Have My Money</hi> della popstar <hi rend="#b">Rihanna</hi>, che recita in una strofa <hi rend="#b">“pagami quello che mi devi”</hi>. Ma cosa dice Berlusconi nell’audio registrato da Sorcinelli?</p>
    <p>A giudicare da un passaggio, la conversazione risale a poco tempo prima l’elezione del<hi rend="#b"> presidente della Repubblica</hi>, carica alla quale il fondatore di <hi rend="#b">Forza Italia</hi> aspirava convintamente. Tanto che si sente la sua voce spiegare proprio che potrebbe diventarlo <hi rend="#b">“a febbraio”</hi> e commentare che, se ciò dovesse avvenire, sostanzialmente si chiuderebbero i processi perché altrimenti <hi rend="#b">“sarebbe una cosa sovversiva”</hi>, dice Berlusconi. Prima invece l’ex presidente del Consiglio parla del contratto di comodato che “è la consegna definitiva a voi delle case, che diventano di vostra proprietà appena possiamo”. Tradotto: “Alla fine dei processi”, si sente Berlusconi spiegare. <ref target="https://www.ilfattoquotidiano.it/2023/11/03/lappartamento-te-lo-do-in-comodato-duso-se-no-e-corruzione-quando-finisce-il-processo-te-lo-intesto-le-parole-di-silvio-berlusconi-nel-2015-a-barbara-guerra-audio-esclusivo/7342660/">Sul nodo dei guai giudiziari, il fondatore di Forza Italia aveva già chiarito a Barbara Guerra che l’intestazione non poteva avvenire subito “perché sarebbe corruzione”</ref>. Nel processo Ruby Ter, il leader di Forza Italia era imputato per aver </p>
    <p><hi rend="#b">comprato</hi>– questa la tesi dei pm –</p>
    <p><hi rend="#b">il silenzio della showgirl</hi>e delle altre ragazze ospiti delle cene di Arcore.</p>
    <p>In altri audio si parla però anche di pacchetti di titoli di Mediolanum: “Ti do azioni della compagnia Mediolanum che distribuisce <hi rend="#b">dividendi per il 10%</hi> del valore in <hi rend="#b">Borsa</hi>. Avete azioni che valgono <hi rend="#b">tre milioni</hi> e portate a casa <hi rend="#b">300mila euro all’anno</hi>. È come avere contanti”, ovvero <hi rend="#b">“siete delle signore per tutta la vita”</hi>. Berlusconi propone anche un’altra possibilità: “Se mi dici che vuoi solo<hi rend="#b"> 1,5 milioni</hi> così e 1,5 in azioni – spiega l’ex cavaliere – ti do 1,5 milioni in azioni che ti rendono <hi rend="#b">150mila euro</hi>, ma gli altri 1,5 milioni non rendono nulla”. Ad avviso della famiglia Berlusconi il contratto di comodato intestato a Guerra e Sorcinelli “si è estinto” con “la morte dello stesso dott. Berlusconi”. Da qui l’invio, tramite una<hi rend="#b"> società immobiliare</hi>, della richiesta di <hi rend="#b">restituzione dell’immobile</hi> con una raccomandata spedita nelle scorso mese di ottobre.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>