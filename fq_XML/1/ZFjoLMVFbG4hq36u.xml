<doc sitename="Il Fatto Quotidiano" title="Marcello Dell'Utri torna libero: ha scontato la pena per concorso esterno. Ma restano i 12 anni in primo grado per la Trattativa - Il Fatto Quotidiano" author="F Q" date="2019-12-02" url="https://www.ilfattoquotidiano.it/2019/12/02/mafia-marcello-dellutri-torna-libero-ha-scontato-la-pena-per-concorso-esterno-ma-resta-la-condanna-in-primo-grado-per-la-trattativa-stato-mafia/5590790/" hostname="ilfattoquotidiano.it" description="Sette anni diventati cinque e qualche mese grazie alla liberazione anticipata. Tanto è durata la detenzione di Marcello Dell’Utri, ex manager di Publitalia condannato per concorso esterno in associazione mafiosa dai giudici di Palermo. Martedì 3 dicembre è il giorno in cui finisce di scontare la sua pena e torna un uomo libero. Da luglio …" categories="Giustizia" tags="Forza Italia;Mafia;Marcello DellUtri;Publitalia;Silvio Berlusconi;Trattativa Stato-Mafia" fingerprint="a9bc4164f32b588f">
  <main>
    <head rend="h1">Marcello Dell’Utri torna libero: ha scontato la pena per concorso esterno. Ma restano i 12 anni in primo grado per la Trattativa</head>
    <graphic src="https://st.ilfattoquotidiano.it/wp-content/uploads/2019/07/22/dellutri-berlusconi-1200-690x362.jpg"/>
    <p><hi rend="#b">Sette anni</hi> diventati <hi rend="#b">cinque e qualche mese</hi> grazie alla liberazione anticipata. Tanto è durata la detenzione di <hi rend="#b">Marcello Dell’Utri</hi>, ex manager di Publitalia condannato per<hi rend="#b"> concorso esterno in associazione mafiosa</hi> dai <hi rend="#b">giudici di Palermo</hi>. Martedì 3 dicembre è il giorno in cui finisce di scontare la sua pena e torna un uomo libero. Da luglio 2018, per <hi rend="#b">motivi di salute</hi>, era ai <hi rend="#b">domiciliari</hi> nella sua casa di <hi rend="#b">Milano</hi>.</p>
    <p>L’espiazione della condanna, che nel 2014 la <hi rend="#b">Cassazione</hi> rese definitiva, non chiude però i conti con la giustizia dell’ex senatore e fondatore di Forza Italia. E’ ancora aperto il <hi rend="#b">processo</hi> per la cosiddetta <hi rend="#b">trattativa Stato-mafia</hi> che in primo grado gli ha portato la <hi rend="#b">pena di 12 anni</hi>. E restano le accuse di <hi rend="#b">peculato</hi>, <hi rend="#b">ricettazione</hi> e <hi rend="#b">appropriazione indebita</hi>, a Napoli, legate alla scomparsa di <hi rend="#b">alcuni libri antichi</hi>.</p>
    <p>Dopo una condanna per falso in bilancio nel 1987, Dell’Utri finisce sotto inchiesta a Palermo, nei primi anni ’90, per concorso esterno in associazione mafiosa. Un’accusa che si trascina per vent’anni circa, con in mezzo <hi rend="#b">due processi d’appello</hi>, e si conclude col sigillo della <hi rend="#b">Cassazione</hi> che accerta in modo definitivo i suoi rapporti con la mafia palermitana<hi rend="#b"> dal 1974 al 1992</hi>. Alla vigilia della sentenza della Suprema Corte, l’ex senatore tenta la<hi rend="#b"> fuga in Libano</hi> per sottrarsi alla cattura. Una <hi rend="#b">latitanza di pochi giorni</hi> conclusa con la concessione dell’<hi rend="#b">estradizione all’Italia</hi>. Poi il <hi rend="#b">carcere</hi>: prima a <hi rend="#b">Parma</hi>, in alta sicurezza, successivamente a <hi rend="#b">Rebibbia</hi>. Infine, nel 2018, la concessione della <hi rend="#b">detenzione domiciliare</hi> per<hi rend="#b"> motivi di salute</hi>.</p>
    <p>Per i giudici, Dell’Utri, avrebbe svolto un ruolo di <hi rend="#b">mediatore</hi> nel “<hi rend="#b">patto di protezione</hi> siglato nel 1974 con la <hi rend="#b">mafia</hi> da <hi rend="#b">Silvio</hi><hi rend="#b">Berlusconi</hi>“. Un refrain quello dei suoi legami mafiosi e del ruolo di “<hi rend="#b">cerniera</hi>” tra i <hi rend="#b">clan</hi> e il <hi rend="#b">Cavaliere</hi>, che torna anche nella sentenza di primo grado del processo sulla Trattativa dove l’ex senatore diventa “<hi rend="#b">portatore</hi>” della <hi rend="#b">minaccia mafiosa</hi> presso l’allora presidente del Consiglio <hi rend="#b">Silvio Berlusconi</hi> e si prende 12 anni per<hi rend="#b"> minaccia a corpo politico dello Stato</hi>.</p>
    <p><hi rend="#b">Marcello Dell’Utri</hi> ha incassato contrattaccando. Scagliandosi contro certi pm, criticando aspramente l’impianto accusatorio, arrivando a dire di essere<hi rend="#b"> sceso in politica per evitare il carcere</hi>. Dell’amico Berlusconi, ritenuto da premier vittima della minaccia mafiosa, ma accusato negli anni di essere stato il<hi rend="#b"> referente politico</hi> di <hi rend="#b">Cosa nostra</hi> dalla sua discesa in campo, non ha mai detto una parola. Un sodalizio lungo una vita il loro, forse incrinato negli ultimi tempi: quando il Cavaliere si è <hi rend="#b">rifiutato di deporre</hi> in sua difesa al <hi rend="#b">processo d’appello</hi> sulla trattativa. Si è avvalso della facoltà di non rispondere, consigliato dai suoi legali, che temevano domande scomode dell’accusa anche in funzione del fatto che il leader di Forza Italia è ancora indagato dalla Procura di Firenze – proprio con Dell’Utri – come possibile <hi rend="#b">mandante delle stragi di mafia</hi> del 1993.</p>
    <p>Nel frattempo, da ora, Dell’Utri potrà riprendere una vita normale. Gli restano i <hi rend="#b">due anni di sorveglianza speciale</hi> decisi nella sentenza di condanna e il conseguente <hi rend="#b">obbligo di firma</hi> alla polizia. In attesa che si definiscano gli altri processi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>