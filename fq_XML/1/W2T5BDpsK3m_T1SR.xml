<doc sitename="Il Fatto Quotidiano" title="Berlusconi, Brusca: &quot;Messina Denaro disse che Graviano lo incontrava. Al polso dell'ex premier orologio da 500 milioni&quot; - Il Fatto Quotidiano" author="F Q" date="2018-12-15" url="https://www.ilfattoquotidiano.it/2018/12/15/berlusconi-brusca-messina-denaro-disse-che-graviano-lo-incontrava-al-polso-dellex-premier-orologio-da-500-milioni/4838724/" hostname="ilfattoquotidiano.it" description="Giuseppe Graviano ha incontrato Silvio Berlusconi. Di più: il boss di Brancaccio avrebbe addirittura notato un orologio al polso dell’ex premier del valore di 500 milioni. Lo sostiene il collaboratore di giustizia, Giovanni Brusca, accreditando il racconto a Matteo Messina Denaro, durante un interrogatorio reso il 16 ottobre scorso davanti al procuratore di Palermo, Francesco Lo …" categories="Cosa Nostra" tags="Giovanni Brusca;Giuseppe Graviano;Mafia;Silvio Berlusconi" fingerprint="71af166dafaaf92d">
  <main>
    <head rend="h1">Berlusconi, Brusca: “Messina Denaro disse che Graviano lo incontrava. Al polso dell’ex premier orologio da 500 milioni”</head>
    <graphic src="https://st.ilfattoquotidiano.it/wp-content/uploads/2018/12/15/grevianoberlusconi.jpg"/>
    <p><hi rend="#b">Giuseppe Graviano</hi> ha incontrato<hi rend="#b"> Silvio Berlusconi</hi>. Di più: il boss di <hi rend="#b">Brancaccio</hi> avrebbe addirittura notato un orologio al polso dell’ex premier del valore di 500 milioni. Lo sostiene il collaboratore di giustizia, <hi rend="#b">Giovanni Brusca</hi>, accreditando il racconto a <hi rend="#b">Matteo Messina Denaro</hi>, durante un interrogatorio reso il 16 ottobre scorso davanti al procuratore di Palermo, <hi rend="#b">Francesco Lo Voi</hi>, e all’aggiunto <hi rend="#b">Marzia Sabella</hi>.</p>
    <p><hi rend="#b">“Graviano vede B.?” “Sì” –</hi> È l’estate del 1995 e quattro capimafia – tra cui lo stesso Brusca – sono riuniti in provincia di Trapani. Parlano dell’ipotesi di rapire il figlio di <hi rend="#b">Pietro Grasso</hi>, allora procuratore aggiundo della <hi rend="#b">Direzione nazionale antimafia</hi>, quando il discorso cade sulla “vita bella, il vestiario” e in particolare sugli orologi. Il pentito fa mettere a verbale che il superlatitante Matteo Messina Denaro disse: Giuseppe Graviano “ne ha visto uno al polso di Berlusconi, che valeva 500 milioni”. Io – dice Brusca – chiesi: “<hi rend="#b">Ma perché, si vedono?</hi>“. “<hi rend="#b">Sì</hi>“, rispose l’ultima primula rossa di <hi rend="#b">Cosa nostra</hi>.</p>
    <p><hi rend="#b">“Mi sembrava una cosa secondaria” –</hi> A raccontare la vicenda è il quotidiano <hi rend="#i">La Stampa</hi> in un box, ricordando che Brusca ha raccontato l’episodio ventidue anni dopo l’inizio della collaborazione.”<hi rend="#b">Mi sembrava una cosa secondaria</hi>“, la giustificazione del pentito. Il verbale è stato trasmesso alla <hi rend="#b">Procura generale di Palermo</hi>, che rappresenterà l’accusa del processo d’Appello sulla Trattativa tra pezzi dello Stato e Cosa nostra. Il procedimento in primo grado ha portato a pesanti condanne, anche per <hi rend="#b">Marcello Dell’Utri</hi>, braccio destro di Berlusconi. <ref target="https://www.ilfattoquotidiano.it/2018/07/19/trattativa-stato-mafia-i-giudici-da-berlusconi-soldi-a-cosa-nostra-tramite-dellutri-anche-da-premier-e-dopo-le-stragi/4502945/">Nelle motivazioni i giudici sostengono che il leader di Forza Italia era conoscenza dei contatti tra l’ex senatore azzurro e Cosa nostra</ref>. E soprattutto che somme di denaro sono arrivate dall’ex presidente del consiglio ai boss mafiosi fino al </p>
    <p><hi rend="#b">dicembre</hi>del</p>
    <p><hi rend="#b">1994</hi>, quando Berlusconi sedeva già a Palazzo Chigi. Il racconto di Brusca, invece, risale a un periodo in cui il primo governo Berlusconi era già caduto, mentre</p>
    <p><hi rend="#b">Graviano</hi>era</p>
    <p><hi rend="#b">detenuto</hi>, essendo stato arrestato nel gennaio del 1994. Non è chiaro dal racconto di Brusca se per Messina Denaro il boss di Brancaccio incontrava l’ex premier da carcerato o nel periodo precedente, quando trascorreva la sua latitanza a Milano, dove fu arrestato.</p>
    <p><hi rend="#b">“Lo sanno tutti che frequentavo Berlusconi” –</hi> Graviano è attualmente indagato dalla procura di Palermo nel procedimento stralcio della <hi rend="#b">Trattativa</hi>. Recentemente <ref target="https://www.ilfattoquotidiano.it/2018/05/19/giuseppe-graviano-cita-berlusconi-nel-colloquio-in-carcere-con-fiammetta-borsellino-esclusiva-sekret-video/4367795/">ha incontrato in carcere Fiammetta Borsellino, la figlia del magistrato assassinato in via d’Amelio, alla quale ha detto</ref>: “L<hi rend="#b">o dicono tutti che frequentavo Berlusconi</hi>” . Per poi aggiuingere : “Più che io <hi rend="#b">era mio cugino</hi> che lo frequentava’. Il boss di Brancaccio in 24 anni di reclusione <hi rend="#b">non ha mai parlato nei processi</hi> di questi argomenti.<ref target="https://www.ilfattoquotidiano.it/2017/06/09/trattativa-graviano-intercettato-in-carcere-berlusca-mi-ha-chiesto-questa-cortesia-stragi-93-non-era-la-mafia/3647555/"> Intercettato in carcere dalla procura di Palermo ha però più volte fatto riferimento ai suoi presunti rapporti con Berlusconi.</ref> “Berlusca mi ha chiesto questa cortesia: per questo c’è stata l’urgenza. Lui voleva scendere… però in quel periodo c’erano i vecchi e lui mi ha detto ci vorrebbe unabella cosa“, dice a un certo punto il boss di Brancaccio: per i pm allude all’intenzione di Berlusconi di entrare in politica già nel 1992. In un altro passaggio Graviano rivendica di aver addirittura incontrato l’ex premier_ “Venticinque anni mi sono seduto con te, giusto? – dice in un altro passaggio delle intercettazioni – Ti ho portato benessere, 24 anni fa mi è successa una disgrazia, <hi rend="#b">mi arrestano</hi>, tu cominci a <hi rend="#b">pugnalarmi</hi>, per che cosa? Per i soldi, perché tu <hi rend="#b">ti rimangono i soldi</hi>. Dice: non lo <hi rend="#b">faccio uscire più</hi>, perché sa che io <hi rend="#b">non parlo</hi>, perché sa il mio carattere. Perché tu lo sai che io mi sto facendo, mi sono fatto 24 anni, ho la<hi rend="#b"> famiglia distrutta</hi> e <hi rend="#b">senza soldi</hi>: alle buttane glieli dà i soldi ogni mese. Io ti ho aspettato fino adesso perché ho 54 anni, i giorni passano, gli anni passano, io sto invecchiando e tu mi stai facendo <hi rend="#b">morire in galera</hi>“. Quindi il mafioso stragista continua: “Al Signor Crasto (cornuto, ndr) gli faccio fare la mala vecchiaia. Pezzo di crasto che non sei altro, ma vagli a dire com’è che sei al governo, che hai fatto <hi rend="#b">cose vergognose, ingiuste</hi>“. Per la fredda cronaca, invece, è noto che Berlusconi porta al polso – oltre a un orologio regalato da suo padre – un Vacheron Constantin Overseas in oro costatogli circa 400mila euro.</p>
    <p><hi rend="#b">La replica di Ghedini –</hi> “Ancora una volta Il Fatto Quotidiano su di una notizia irrilevante e palesemente infondata costruisce addirittura la prima pagina e vari articoli, tutti chiaramente diffamatori, senza dar conto che tutte le numerosissime risultanze processuali e le plurime archiviazioni a favore del Presidente Berlusconi hanno dato evidenza della assoluta inconsistenza di qualsiasi ipotesi consimile”. È quello che scrive in una nota l’avvocato di Silvio Berlusconi, Niccolò Ghedini. “Ovviamente – aggiunge – saranno esperite tutte le azioni giudiziarie più opportune”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>