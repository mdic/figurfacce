<doc sitename="Il Fatto Quotidiano" title="Noemi Letizia, l'alleanza tra il Pd e papà Elio con la sua lista &quot;Cristiani Uniti per la Famiglia&quot; - Il Fatto Quotidiano" author="Vincenzo Iurillo" date="2017-01-28" url="http://www.ilfattoquotidiano.it/2017/01/28/noemi-letizia-lalleanza-tra-il-pd-e-papa-elio-con-la-sua-lista-cristiani-uniti-per-la-famiglia/3347266/" hostname="ilfattoquotidiano.it" description="La spericolata alleanza tra l’amico di Berlusconi e il Pd va in scena a Portici, città che confina con Napoli e non lontanissima da Casoria, dove quell’amicizia, e la frequentazione della figlia con l’allora premier, divenne la valanga che travolse il leader di Forza Italia. Stiamo parlando di Elio Letizia, il papà di Noemi Letizia (nella …" categories="Politica" tags="Napoli;Noemi Letizia;Silvio Berlusconi" fingerprint="fac7622a689a6a8d">
  <main>
    <head rend="h1">Noemi Letizia, l’alleanza tra il Pd e papà Elio con la sua lista “Cristiani Uniti per la Famiglia”</head>
    <graphic src="https://st.ilfattoquotidiano.it/wp-content/uploads/2017/01/elio-letizia-675.png"/>
    <p>La spericolata alleanza tra l’amico di <hi rend="#b">Berlusconi</hi> e il <hi rend="#b">Pd</hi> va in scena a <hi rend="#b">Portici</hi>, città che confina con <hi rend="#b">Napoli</hi> e non lontanissima da <hi rend="#b">Casoria</hi>, dove quell’amicizia, e la frequentazione della figlia con l’allora premier, divenne la valanga che travolse il leader di <hi rend="#b">Forza Italia</hi>. Stiamo parlando di <hi rend="#b">Elio Letizia</hi>, il papà di <hi rend="#b">Noemi Letizia </hi><hi rend="#i">(nella foto insieme ai genitori)</hi>, la ragazza 18enne che chiamava <hi rend="#b">Berlusconi ‘Papi’</hi>, termine entrato nell’immaginario collettivo e titolo di un libro di <hi rend="#b">Peter Gomez</hi>, Marco Lillo e <hi rend="#b">Marco Travaglio</hi> “sulle veline candidate e scandidate del <hi rend="#b">Cavaliere</hi> di Hardcore”. Solo che stavolta a candidarsi potrebbe essere <hi rend="#b">Elio Letizia</hi>, in una lista che si ispira ai valori del cattolicesimo, “<hi rend="#i">Cristiani Uniti per la Famiglia</hi>”, logo che disegna un padre, un madre e due bambini che si tengono per mano, un programma elettorale in difesa del <hi rend="#b">matrimonio</hi> e della <hi rend="#b">famiglia</hi> tradizionale. Il papà di <hi rend="#b">Noemi</hi> è il fondatore di questo movimento civico pronto a trovare un’intesa con il candidato sindaco <hi rend="#b">Pd</hi> di <hi rend="#b">Portici</hi>, il senatore<hi rend="#b"> Vincenzo Cuomo</hi>, già sindaco per un paio di mandati prima di dimettersi e di entrare in <hi rend="#b">Parlamento</hi>. Stavolta <hi rend="#b">Cuomo</hi> farà il percorso inverso perché, secondo i <hi rend="#b">rumors</hi>, i dem non gli hanno perdonato il sostegno a <hi rend="#b">Luigi de Magistris</hi> al ballottaggio di <hi rend="#b">Napoli</hi>.</p>
    <p>Al ‘<hi rend="#i">Mattino</hi>’ che ha rivelato la notizia, <hi rend="#b">Elio Letizia</hi> però fa capire che quasi certamente non si candiderà e si ritaglierà un ruolo di padre nobile, sostenendo dall’esterno <hi rend="#b">Cuomo</hi> e il <hi rend="#b">Pd</hi>. Dall’entourage del <hi rend="#b">senatore</hi> trapela irritazione per lo scoop del quotidiano napoletano: “Ci danneggia l’immagine, richiama fatti vecchi che non hanno più nulla a che fare con la vita di <hi rend="#b">Elio Letizia</hi> e dei suoi <hi rend="#b">familiari</hi>”. E’ sostanzialmente vero. E’ nota da tempo a <hi rend="#b">Portici</hi> la svolta religiosa di <hi rend="#b">Elio Letizia</hi> e della moglie <hi rend="#b">Anna,</hi> che hanno trovato conforto nella <hi rend="#b">Chiesa</hi> dopo la morte di un figlio per un incidente stradale e il <hi rend="#b">pressing</hi> mediatico sulle vicende di <hi rend="#b">Noemi</hi> e delle sue vacanze da minorenne nelle dimore di <hi rend="#b">Berlusconi</hi>. Anche <hi rend="#b">Noemi Letizia</hi> ormai è un’altra persona: la 18enne che dava del tu al <hi rend="#b">Cavaliere</hi> e pareva sgomitare per un posto nel jet set ha lasciato il posto a una donna 26enne, sposata e madre, con una vita lontana dai riflettori. I riflettori che stavolta si sono accesi sul padre <hi rend="#b">Elio Letizia</hi> e la sua iniziativa politica.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>