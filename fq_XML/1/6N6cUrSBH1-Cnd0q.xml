<doc sitename="Il Fatto Quotidiano" title="Berlusconi: &quot;Nell’emergenza mettere da parte le polemiche politiche&quot;" author="F Q" date="2020-11-08" url="https://www.ilfattoquotidiano.it/2020/11/08/berlusconi-il-covid-tra-le-peggiori-esperienze-della-mia-vita-nellemergenza-mettere-da-parte-le-polemiche-politiche/5996533/" hostname="ilfattoquotidiano.it" description="Il leader di Forza Italia a 'Che tempo che fa': &quot;Il Covid tra le peggiori esperienze della mia vita&quot;" categories="Politica" tags="Coronavirus;Silvio Berlusconi" fingerprint="b9eb207d711f0135">
  <main>
    <head rend="h1">Berlusconi: “Il Covid tra le peggiori esperienze della mia vita. Nell’emergenza mettere da parte le polemiche politiche”</head>
    <graphic src="https://st.ilfattoquotidiano.it/wp-content/uploads/2020/09/18/Berlusconi1200-690x362.jpg"/>
    <p>Dice che se fosse al <hi rend="#b">governo</hi> sarebbe “inflessibile sugli <hi rend="#b">assembramenti</hi>” e ricorda che avere avuto il <ref target="https://www.ilfattoquotidiano.it/2020/09/16/berlusconi-ho-temuto-di-morire-di-non-farcela-le-frasi-di-zangrillo-sul-virus-con-me-non-ha-sottovalutato-i-sintomi/5933066/"> Covid-19 è stata l’esperienza più difficile della sua vita</ref>. Il leader di Forza Italia </p>
    <p><hi rend="#b">Silvio Berlusconi</hi>, ospite a</p>
    <p><hi rend="#i">Che tempo che fa</hi>da</p>
    <p><hi rend="#b">Fabio Fazio</hi>, parla di politica e di</p>
    <p><hi rend="#b">emergenza sanitaria</hi>, sottolineando come in questo momento di crisi le</p>
    <p><hi rend="#b">polemiche</hi>debbano essere accantonate.</p>
    <p>“Noi siamo fermamente all’opposizione ma nel rispetto dei ruoli non ci sono limiti alla nostra <hi rend="#b">disponibilità</hi> a collaborare per il bene dell’Italia. <hi rend="#b">Nell’emergenza</hi> le <hi rend="#b">polemiche politiche</hi> vanno messe da parte”, ha detto. “Serve uno <hi rend="#b">sforzo comune</hi> a prescindere dagli schieramenti”, aggiunge, sottolineando che il luogo per la collaborazione “è il <hi rend="#b">Parlamento</hi> e l’occasione è la sessione di <hi rend="#b">Bilancio</hi>“. Ricordando poi di avere “messo in guardia in passato sulla ripresa del <hi rend="#b">virus</hi> in autunno”, trova che l’<hi rend="#b">Italia</hi> si sia “fatta trovare impreparata alla <hi rend="#b">seconda ondata epidemica</hi>“.</p>
    <p>“Io non avrei chiuso un occhio sugli <hi rend="#b">assembramenti</hi>, avrei fatto <hi rend="#b">controlli</hi><hi rend="#b">massicci</hi>, disposto un adeguato distanziamento sui trasporti pubblici, la disponibilità <hi rend="#b">vaccini</hi> antinfluenzali anche nelle farmacie. Il <hi rend="#b">governo</hi> ci ascolti e ponga rimedio ai ritardi accumulati in questi mesi. Non si deve perdere del tempo prezioso”. Chiede poi “chiarezza al più presto sui criteri delle chiusure” delle regioni e trova “sorprendente che la <hi rend="#b">Campania</hi> sia in zona gialla nonostante la situazione sia grave al punto che <hi rend="#b">De Luca</hi> chiedeva la chiusura totale”. Esprimendo poi un giudizio sulla eventualità di fermare il campionato di calcio di serie A, ha detto: “Non spetta a me decidere, posso solo dire che la <hi rend="#b">salute</hi> di tutti, compresi quelli che lavorano nel mondo del <hi rend="#b">calcio</hi>, viene prima di ogni altra cosa”.</p>
    <p>Parlando poi della sua, ha detto che “va bene, lentamente un poco alla volta se ne stanno andando i postumi del <hi rend="#b">Covid</hi>, una delle peggiori esperienze della mia vita. Ho condiviso la sofferenza di tante persone”. Allo stesso tempo, continua, “non posso però dire di stare bene quando attorno a noi c’è lo <hi rend="#b">spettacolo del dolore</hi> e quando tante imprese possono rischiare la fame come tanti italiani. Non posso dire di sentirmi bene in questa <hi rend="#b">tragedia collettiva</hi>“, conclude. Quanto invece alle elezioni americane, commenta: “Ho mandato i miei auguri di buon governo a <hi rend="#b">Biden</hi>. Gli Usa risultano divisi. Ma credo che oggi <hi rend="#b">Biden</hi> abbia chiara la necessità di essere il presidente di tutti gli <hi rend="#b">americani</hi>. E questo penso possa essere un bene per tutti noi. Non ho sentito <hi rend="#b">Trump</hi>. Credo abbia pagato con queste <hi rend="#b">elezioni</hi> anche il suo atteggiamento molto spesso troppo <hi rend="#b">arrogante</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>