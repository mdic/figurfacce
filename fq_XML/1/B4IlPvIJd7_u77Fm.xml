<doc sitename="Il Fatto Quotidiano" title="Scissione Pd, spartiacque per Berlusconi: unire il centrodestra o fare il Nazareno 2 - Il Fatto Quotidiano" author="Gianluca Roselli" date="2017-02-20" url="http://www.ilfattoquotidiano.it/2017/02/20/scissione-pd-spartiacque-per-berlusconi-unire-il-centrodestra-o-fare-il-nazareno-2/3404153/" hostname="ilfattoquotidiano.it" description="Nel 2007, quando si mise in moto il meccanismo che portò alla nascita del Pd sotto la guida di Walter Veltroni, si accelerò anche dall’altra parte: Silvio Berlusconi fece il predellino e nacque il partito unico di centrodestra, il Pdl. Dieci anni dopo l’esplosione del Pd, con la quasi scissione dell’ala sinistra del partito, avrà …" categories="Politica" tags="Forza Italia;Fratelli dItalia;Lega;PD;Silvio Berlusconi" fingerprint="2f929675183f81cd">
  <main>
    <head rend="h1">Scissione Pd, spartiacque per Berlusconi: unire il centrodestra o fare il Nazareno 2</head>
    <graphic src="https://st.ilfattoquotidiano.it/wp-content/uploads/2017/02/Silvio-Berlusconi-675.jpg"/>
    <p>Nel <hi rend="#b">2007</hi>, quando si mise in moto il meccanismo che portò alla nascita del <hi rend="#b">Pd</hi> sotto la guida di <hi rend="#b">Walter Veltroni</hi>, si accelerò anche dall’altra parte: <hi rend="#b">Silvio Berlusconi</hi> fece il predellino e nacque il <hi rend="#b">partito unico</hi> di centrodestra, il Pdl. Dieci anni <ref target="http://www.ilfattoquotidiano.it/2017/02/20/pd-svolta-damiano-cuperlo-orlando-pronti-candidatura-alternativa-ma-bersaniani-noi-non-saremo-direzione/3402363/">dopo l’esplosione del Pd, con la quasi scissione dell’ala sinistra del partito</ref>, avrà effetti anche sul centrodestra? Sicuramente sì, ma se da una parte si esulta e si guarda alla scissione piddina come a una maggiore </p>
    <p><hi rend="#b">opportunità</hi>di vittoria per l’eventuale coalizione di centrodestra, dall’altra per qualcuno potrebbe essere addirittura controproducente.</p>
    <p>Ma andiamo con ordine. Partendo da <hi rend="#b">Forza Italia</hi>. Dove si guarda alla frantumazione del Pd con rinnovato ottimismo nel segno dell’<hi rend="#b">unità del centrodestra</hi>. “Dal punto di vista prettamente politico, di fronte ai problemi che sta vivendo il Paese la frammentazione del Pd è devastante: danno l’idea di pensare ai loro <hi rend="#b">guai interni</hi> e non alle difficoltà dei cittadini. Sotto questo aspetto, se il centrodestra riesce a restare <hi rend="#b">unito</hi>, sarà un grande vantaggio e gli italiani ci premieranno”, osserva il capogruppo forzista in Senato, <hi rend="#b">Paolo Romani</hi>. “Del resto”, aggiunge, “se il Pd perde il 6-8% dei voti e scende al <hi rend="#b">21-22%</hi>, per noi è un’occasione straordinaria da cogliere al volo e ci spinge ancor di più a lavorare per l’unità del centrodestra”. Secondo Romani è chiaro che ora “Renzi vorrà andare al voto in autunno e farà di tutto per mantenere il <hi rend="#b">premio alla lista</hi> anziché alla <hi rend="#b">coalizione</hi>, ma a quel punto il rischio è che vincano davvero i <hi rend="#b">5 Stelle</hi>”. Insomma, dalle parti di Forza Italia il divorzio piddino mette benzina nel motore dell’unità, perché “se restiamo uniti possiamo vincere”. “Abbiamo anime diverse, ma Berlusconi ora più che mai lavora a un centrodestra unito, perché siamo noi gli unici a poter dare risposte al Paese, non certo il Pd in frantumi”, osserva il capogruppo alla Camera, <hi rend="#b">Renato Brunetta</hi>.</p>
    <p>All’interno del partito azzurro, però, c’è anche chi intravede un altro orizzonte: un Pd <hi rend="#b">targato Renzi</hi>, senza più i ricatti della sinistra, può essere più appetibile per un’<hi rend="#b">alleanza post voto</hi> con Forza Italia. Un <hi rend="#b">Nazareno 2</hi> senza Bersani a rompere le scatole. “Credo che un’alleanza del genere non sia nel novero delle cose possibili, anche perché non credo che Fi e Pd avrebbero i numeri per governare da soli”, taglia corto Romani. Ma l’ipotesi, per le altre forze del centrodestra, è reale. “Io guardo alla scissione con grande <hi rend="#b">diffidenza</hi> perché potrebbe essere un vantaggio per quelli che, in Forza Italia, vogliono allearsi con Renzi dopo le elezioni. Un Pd renziano orfano di Bersani per Berlusconi è molto più <hi rend="#b">appetibile</hi>, è una sirena che potrebbe richiamare tutti i <hi rend="#b">centristi</hi>: Alfano, Verdini, ma anche Berlusconi”, spiega il leghista<hi rend="#b"> Gianluca Pini</hi>. Che aggiunge: “Se il leader di Fi guarda a Renzi per un futuro governo del Paese, non potrà che gioire per questa scissione. Che non va a vantaggio del centrodestra, ma semmai, al contrario, dell’<hi rend="#b">inciucio</hi> e di un nuovo Nazareno. Specialmente se si andrà alle elezioni col sistema <hi rend="#b">proporzionale</hi>, che non obbliga i partiti a stringere alleanze prima del voto”, continua l’esponente della Lega. Insomma, dalle parti del Carroccio non si esulta.</p>
    <p>Per <hi rend="#b">Fratelli d’Italia</hi>, invece, il divorzio a sinistra favorirà una maggiore <hi rend="#b">chiarezza</hi> nel centrodestra. “Finalmente Berlusconi sarà costretto a scoprire le sue carte e dire cosa vuole fare: se pensa a un accordo futuro con Renzi oppure se vuole seriamente lavorare a costruire una nuova <hi rend="#b">alleanza di centrodestra</hi> che possa candidarsi a governare il Paese”, sostiene <hi rend="#b">Fabio Rampelli</hi> di Fdi. Tra l’altro, proprio da quelle parti, lo scorso week end ha visto la nascita di una nuova formazione, il polo sovranista di <hi rend="#b">Gianni Alemanno</hi> e <hi rend="#b">Francesco Storace</hi>. “Una sinistra divisa e frammentata per noi è un vantaggio, ma solo se riusciamo mettere in campo un’alleanza per governare, non solo per vincere. A questo punto Berlusconi non ha più alibi e non potrà far più il ‘<hi rend="#b">cavalier tentenna</hi>’ come è accaduto alle Comunali a Roma”, aggiunge Rampelli. Per l’esponente di Fratelli d’Italia, il leader di Fi guarderà molto alle elezioni francesi, al derby di centrodestra tra <hi rend="#b">Marine Le Pen</hi> e <hi rend="#b">Francois Fillon</hi>.</p>
    <p>Nel centrodestra, però, si guarda anche a che scissione sarà. “Perché un conto è se vanno via solo D’Alema e Bersani, altro è se ci saranno anche <hi rend="#b">Rossi</hi> ed <hi rend="#b">Emiliano</hi>”, dice Romani. Una scissione che, secondo Fdi, è figlia anche della <hi rend="#b">legge elettorale</hi>, “che obbliga le minoranze dei partiti ad assoggettarsi ai vertici, altrimenti vengono spazzate via e a quel punto sono costrette ad andarsene, come sta avvenendo nel Pd”, conclude Rampelli. Insomma, la scissione del Pd potrebbe essere utile per capire davvero se Berlusconi tornerà a guardare <hi rend="#b">a destra</hi> oppure se è ancora infatuato del suo <hi rend="#b">ex alleato</hi> Matteo Renzi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>