<doc sitename="Il Fatto Quotidiano" title="Monza Calcio, Berlusconi è il nuovo proprietario: Fininvest acquisisce il 100% della società. Adriano Galliani sarà l'ad - Il Fatto Quotidiano" author="F Q" date="2018-09-28" url="https://www.ilfattoquotidiano.it/2018/09/28/monza-calcio-berlusconi-e-il-nuovo-proprietario-fininvest-acquisisce-il-100-della-societa-adriano-galliani-sara-lad/4656363/" hostname="ilfattoquotidiano.it" description="È ufficiale: Silvio Berlusconi è il nuovo proprietario del Monza calcio. La buona riuscita dell’operazione, già data per certa nelle scorse settimane, è stata annunciata in una nota della cassaforte di famiglia: “Fininvest S.p.A. ha finalizzato in data odierna l’acquisizione del 100% della Società Sportiva Monza 1912. L’Assemblea dei Soci ha deliberato la nomina del …" categories="Sport" tags="Adriano Galliani;Fininvest;Monza;Silvio Berlusconi" fingerprint="6de8b22ffb4a4914">
  <main>
    <head rend="h1">Monza Calcio, Berlusconi è il nuovo proprietario: Fininvest acquisisce il 100% della società. Adriano Galliani sarà l’ad</head>
    <graphic src="https://st.ilfattoquotidiano.it/wp-content/uploads/2018/09/28/berlusconi-galliani-1350.jpg"/>
    <p>È ufficiale: Silvio Berlusconi è il nuovo proprietario del <hi rend="#b">Monza calcio</hi>. La buona riuscita dell’operazione, <ref target="https://www.ilfattoquotidiano.it/2018/09/08/monza-calcio-galliani-sullacquisto-del-club-con-berlusconi-siamo-come-cr7-ci-sentiamo-come-ulisse-che-torna-a-itaca/4612432/">già data per certa nelle scorse settimane</ref>, è stata <hi rend="#b">annunciata</hi> in una nota della cassaforte di famiglia: “Fininvest S.p.A. ha finalizzato in data odierna l’acquisizione del <hi rend="#b">100% della Società Sportiva Monza 1912</hi>. L’Assemblea dei Soci ha deliberato la nomina del nuovo Consiglio di amministrazione, composto da <hi rend="#b">Nicola Colombo</hi> (presidente), Paolo Berlusconi,<hi rend="#b"> Adriano Galliani</hi>, Roberto Mazzo e Danilo Pellegrino. Successivamente, il Consiglio ha nominato Adriano Galliani<hi rend="#b"> amministratore delegato</hi> della società”.</p>
    <p>L’ex proprietario Nicola Colombo, quindi, conserva la carica di <hi rend="#b">presidente</hi>, e Adriano Galliani sarà l’ad. Fininvest ha acquisito l’intero pacchetto azionario della società, <ref target="https://www.ilfattoquotidiano.it/2018/09/06/monza-calcio-berlusconi-vicinissimo-al-club-obiettivo-la-prima-volta-in-serie-a/4608000/">mentre in un primo momento si era parlato del 70 o dell’80%</ref>, con una <hi rend="#b">parte</hi> delle quote <hi rend="#b">trattenuta</hi> dai vecchi proprietari. Da settimane circolano <hi rend="#b">indiscrezioni</hi> sulle prime mosse della nuova proprietà: dalla <hi rend="#b">ristrutturazione</hi> dello stadio Brianteo (a 7 km in linea d’aria da villa San Martino, residenza di Berlusconi) all’ingaggio di un nome che faccia <hi rend="#b">sognare</hi> i tifosi, magari un’ex <hi rend="#b">stella</hi> del Milan a fine carriera. L’obiettivo dichiarato è portare il club biancorosso in <hi rend="#b">serie A</hi>, per la prima volta nella storia. Il Monza, infatti, conserva il curioso primato di squadra con più stagioni in serie B senza mai una <hi rend="#b">promozione</hi> nel massimo campionato.</p>
    <p>“Faccio un grosso in bocca al lupo al presidente Berlusconi e a Galliani che domani torneranno nel calcio. Non potevano starne lontani e magari tra due anni ce li troviamo contro”, ha detto l’allenatore della Juventus, <hi rend="#b">Massimiliano Allegri</hi>, che con il duo dirigenziale ha vinto uno scudetto ai tempi del Milan. “È un’operazione <hi rend="#b">romantica</hi>, un atto d’amore del presidente Berlusconi e del sottoscritto”, aveva detto Galliani. Per poi aggiungere: “Sogno un derby Milan-Monza entro il 2020”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>