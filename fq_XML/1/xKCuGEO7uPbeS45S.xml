<doc sitename="Il Fatto Quotidiano" title="L'ex ambasciatore Cassini: &quot;Israele ha goduto di quasi 70 anni di impunità, se n'è fregato delle condanne&quot;. E cita una gaffe di Berlusconi - Il Fatto Quotidiano" author="Gisella Ruccia" date="2023-11-19" url="https://www.ilfattoquotidiano.it/2023/11/19/lex-ambasciatore-cassini-israele-ha-goduto-di-quasi-70-anni-di-impunita-se-ne-fregato-delle-condanne-e-cita-una-gaffe-di-berlusconi/7358576/" hostname="ilfattoquotidiano.it" description="“La negazione della realtà è qualcosa che proviene almeno da 70 anni di storia di impunità di Israele, perché il concetto chiave da cui poter iniziare qualsiasi analisi è impunità di un paese che molti si ostinano a confondere con il popolo ebraico. In realtà, Israele è un paese come gli altri e come tale …" categories="Mondo" tags="Israele;Palestina;Silvio Berlusconi" fingerprint="9fa50ec4af4b60fd">
  <main>
    <p>“<hi rend="#b">La negazione della realtà</hi> è qualcosa che proviene almeno da <hi rend="#b">70 anni di storia di impunità di Israele,</hi> perché il concetto chiave da cui poter iniziare qualsiasi analisi è impunità di un<hi rend="#b"> paese che molti si ostinano a confondere con il popolo ebraico.</hi> In realtà, <hi rend="#b">Israele è un paese come gli altri e come tale deve essere giudicato</hi>“. Sono le parole di <hi rend="#b">Giuseppe Cassini,</hi> ex ambasciatore in Libano e in Somalia, intervenendo in un convegno organizzato da <hi rend="#b">Rifondazione Comunista</hi>, “Cessate il fuoco, Giustizia per la Palestina, Pace per due popoli”, tenutosi ieri a Roma.</p>
    <p>Cassini, uno dei firmatari dell’appello per il cessate il fuoco sulla <hi rend="#b">Striscia di Gaza</hi> e per il <hi rend="#b">rispetto del diritto umanitario internazionale</hi>, esordisce ricordando le lastre di cemento armate, alte quasi 10 metri, che dividono Israele e Gerusalemme dai Territori Occupati della Palestina: “Nel ’60 feci una gita tra Gerusalemme e Betlemme. Ricordo bellissimi uliveti centenari, che oggi ormai sono sradicati. Percorsi a piedi 13 km e ci misi di meno allora di quando ritornai in quegli stessi luoghi con l’automobile d’ordinanza dei diplomatici. Questo – continua – la dice lunga sull’impossibilità pratica di continuare a vivere in una zona dove <hi rend="#b">un muro alto 8 metri</hi> fa sì che i terreni fertili stiano solo nella parte israeliana, lasciando il resto a 4 o 5 poveracci che devono cercare di zappare quel poco che resta”.</p>
    <p>Il diplomatico cita a riguardo <hi rend="#b">Silvio Berlusconi</hi>, che il<hi rend="#b"> 3 febbraio 2010</hi> si recò in quei luoghi e che, forse per assecondare <hi rend="#b">Netanyahu</hi>, quando gli fu chiesto se, entrando nei Territori palestinesi, avesse visto il muro costruito dagli israeliani, rispose di no perché, a suo dire, era impegnato a leggere dei documenti.<lb/> “<hi rend="#b">Ci voleva una faccia come quella per negare la realtà</hi>“, commenta Cassini.</p>
    <p>L’ex ambasciatore si sofferma poi sulla tappa cruciale del conflitto tra Israele e il mondo arabo, <hi rend="#b">la crisi di Suez del 1956</hi>, quando <hi rend="#b">Israele, Francia e Regno Unito</hi> si accordarono per invadere l’Egitto che, sotto la guida di <hi rend="#b">Gamal Abdel Nasser</hi>, aveva nazionalizzato il Canale di Suez. L’operazione fallì perché Usa e Urss imposero agli invasori di ritirarsi.</p>
    <p>Cassini sottolinea: “In quell’occasione Israele prese una decisione che in seguito si rivelò letale. Siccome i francesi gli inglesi volevano difendere il loro diritto di possedere il Canale di Suez, <hi rend="#b">distrussero Suez bombardandolo e uccidendo 5mila persone.</hi> Gli israeliani – spiega – invece di essere neutrali, contribuirono militarmente a quest’<hi rend="#b">obbrobrio</hi>. Ma all’epoca c’era negli Usa un presidente come <hi rend="#b">Eisenhower</hi> che bloccò francesi, inglesi e israeliani . Quella fu l’ultima volta in cui gli americani dissero una cosa vera”.</p>
    <p>E chiosa: “Da quel momento in poi, si è sviluppata questa <hi rend="#b">continua impunità</hi> che ha fatto in modo che Israele sia il paese che <hi rend="#b">ha subito più condanne dall’Onu</hi> e nello stesso tempo il paese che<hi rend="#b"> più se ne è fregato,</hi> arrivando al punto di dotarsi di<hi rend="#b"> bombe atomiche tattiche senza neppure passare attraverso le regole del trattato di non proliferazione nucleare del 1968</hi> – conclude – Questa continua impunità di cui gode Israele ha fatto sì che oggi per srotolare di nuovo la storia occorreranno anni e anni di saggezza da parte di un popolo che, temo, l’abbia persa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>