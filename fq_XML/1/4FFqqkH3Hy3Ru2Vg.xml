<doc sitename="Il Fatto Quotidiano" title="Enrico Costa lascia (di nuovo) Forza Italia e va con Calenda. Relatore del lodo Alfano, di Renzi e B. disse: &quot;Con loro si lavora benissimo&quot; - Il Fatto Quotidiano" author="Marco Procopio" date="2020-08-05" url="https://www.ilfattoquotidiano.it/2020/08/05/enrico-costa-lascia-di-nuovo-forza-italia-e-va-con-calenda-relatore-del-lodo-alfano-di-renzi-e-b-disse-con-loro-si-lavora-benissimo/5891212/" hostname="ilfattoquotidiano.it" description="“L’identità liberale di Forza Italia si è indebolita. Tant’è che dentro il partito ormai si agitano due pulsioni contrapposte, una di chi è convinto che ci si debba spingere a sostenere il governo dove ci sono i 5 stelle, l’altra attratta inesorabilmente dalla Lega“. La pulsione di Enrico Costa, invece, sta da un’altra parte. Tanto …" categories="Politica" tags="Carlo Calenda;Enrico Costa;Forza Italia;Silvio Berlusconi" fingerprint="ffe9326869ec0135">
  <main>
    <head rend="h1">Enrico Costa lascia (di nuovo) Forza Italia e va con Calenda. Relatore del lodo Alfano, di Renzi e B. disse: “Con loro si lavora benissimo”</head>
    <graphic src="https://st.ilfattoquotidiano.it/wp-content/uploads/2020/08/05/enrico-costa-calenda-690x362.jpg"/>
    <p>“L’identità liberale di Forza Italia si è indebolita. Tant’è che dentro il partito ormai si agitano due pulsioni contrapposte, una di chi è convinto che ci si debba spingere a sostenere il governo dove ci sono i <hi rend="#b">5 stelle</hi>, l’altra attratta inesorabilmente dalla <hi rend="#b">Lega</hi>“. La pulsione di <hi rend="#b">Enrico Costa</hi>, invece, sta da un’altra parte. Tanto da spingerlo a cambiare ancora una volta casacca. Eterno centrista, di professione avvocato, nel 2008 è stato relatore in Parlamento del <hi rend="#b">lodo Alfano</hi>, pensato per mettere al riparo <hi rend="#b">Berlusconi</hi> dai processi e poi bocciato dalla Consulta. Ex ministro dei governi Renzi e Gentiloni in quota Ncd, vero conservatore su diritti e famiglia, ha trascorso gran parte della sua vita politica sotto l’ala del fondatore di <hi rend="#b">Forza Italia</hi>. Ma ora ha deciso (di nuovo) di abbandonare il partito dove era rientrato nell’aprile 2018. La prossima destinazione è Azione di <hi rend="#b">Carlo Calenda</hi> e Matteo Richetti – <ref target="https://www.ilfattoquotidiano.it/2020/08/05/nunzio-angiola-ex-m5s-folgorato-da-calenda-conte-leader-dei-populisti-un-anno-fa-disse-autorevole-e-cio-di-cui-litalia-ha-bisogno/5891109/">in cui è pronto a fare il grande salto anche l’ex M5s Nunzio Angiola</ref> – definito in conferenza stampa una “coraggiosa </p>
    <p><hi rend="#b">novità liberale</hi>“.</p>
    <p>Nel corso dell’evento organizzato a <hi rend="#b">Montecitorio</hi> alla presenza del nuovo leader, Costa rispolvera i cavalli di battaglia della sua esperienza politica, iniziata nel 1990 al consiglio comunale di Villanova di Mondovì, consolidata nel 2005 al suo arrivo in <hi rend="#b">Regione Piemonte</hi> ed esplosa nel 2006 con l’elezione in Parlamento nelle liste di Forza Italia. È fondamentale che la giustizia sia giusta, che un processo abbia un capo e una coda. Ci vogliono <hi rend="#b">certezza della pena</hi> e una sentenza dopo un processo giusto”, spiega il deputato, che nel partito di Calenda vestirà i panni di <hi rend="#b">Responsabile giustizia</hi>, proprio come durante i tempi d’oro dell’epoca berlusconiana. “Oggi ci sono tanti <hi rend="#b">sedicenti liberali</hi>. Ma sono liberi o subalterni ad altre forze? Noi vogliamo essere liberali liberi”. In un’intervista a <hi rend="#i">Repubblica</hi> fa sapere di aver già parlato della sua decisione sia con B. che con il suo mentore <hi rend="#b">Niccolò Ghedini</hi>. E aggiunge: “Sono convinto che oggi ci sia spazio per una forza liberale consistente, capace di combattere su <hi rend="#b">temi storici</hi>, come la difesa della proprietà e della giustizia su cui in questi anni ho fatto <hi rend="#b">tante battaglie</hi>“.</p>
    <p>In effetti, nel corso della sua carriera fra i corridoi dei palazzi romani, preceduta in famiglia da quella del <hi rend="#b">padre</hi> (ex ministro e deputato per trent’anni), Enrico Costa è sempre stato in prima linea quando si parlava di giustizia. L’exploit arriva nel 2008, quando è <hi rend="#b">relatore</hi> della legge 124/2008, cioè del famoso lodo Alfano, proprio mentre Berlusconi è a processo per il caso <hi rend="#b">Mediaset</hi> (verrà poi condannato a 4 anni per <hi rend="#b">evasione fiscale</hi> in via definitiva dalla Cassazione nel 2013). “Non è un’immunità, perché differisce semplicemente un po’ più in la’ nel tempo i <hi rend="#b">processi</hi> che verranno comunque celebrati”. La Corte costituzionale, interpellata dalla procura di Milano, la pensa diversamente. E boccia l’intero provvedimento, perché la <hi rend="#b">sospensione dei processi penali</hi> per le quattro più alte cariche dello Stato “crea un’evidente disparità di trattamento” tra i cittadini e non è prevista in alcun modo dalla Costituzione.</p>
    <p>Nel 2009, invece, in qualità di capogruppo di Forza Italia in commissione Giustizia a Montecitorio, Costa presenta un disegno di legge sul <hi rend="#b">legittimo impedimento</hi>, definendolo una “priorità per la maggioranza”. A suo parere, si tratta di un “ponte verso <hi rend="#b">riforme costituzionali</hi> che regolino i rapporti tra magistratura e politica”, anziché “un’immunità” per i membri del governo. La legge viene approvata nel 2010, ma nello stesso anno si incaglia nell’eccezione di incostituzionalità sollevata sempre dai giudici di Milano nell’ambito del <hi rend="#b">processo Mills</hi>. L’anno dopo la Consulta ne boccia una parte, mentre a cancellarla del tutto ci pensano i cittadini con il <hi rend="#b">referendum</hi> del 2011. Nelle mani di Costa passano poi i dossier sul <hi rend="#b">processo breve</hi>, la stretta sulle <hi rend="#b">intercettazioni</hi>, il tentativo di inasprire le sanzioni per diffamazione e pure l’emendamento (poi naufragato) per abbassare ancora i termini della <hi rend="#b">prescrizione</hi> della ex Cirielli.</p>
    <p>Proprio la prescrizione, in chiave <hi rend="#b">garantista</hi>, è un tema che ritorna spesso nelle avventure politiche del deputato piemontese (<ref target="https://www.ilfattoquotidiano.it/2020/01/28/prescrizione-la-camera-rinvia-in-commissione-la-legge-di-forza-italia-che-cancella-la-riforma-bonafede-i-renziani-non-partecipano-al-voto/5687390/">ultima in ordine di tempo la legge contro la riforma Bonafede apprezzata anche dai renziani</ref>). Insieme agli attacchi “a chi usa i tribunali per </p>
    <p><hi rend="#b">fini politici</hi>” e alle posizioni conservatrici in fatto di</p>
    <p><hi rend="#b">diritti</hi>. Dopo aver lasciato nel 2013 il Popolo della libertà per entrare nel</p>
    <p><hi rend="#b">Nuovo centrodestra</hi>di Angelino Alfano, l’anno seguente diventa viceministro alla Giustizia del governo Renzi, un esecutivo sostenuto da un drappello di transfughi azzurri oltre che dal Pd e dai centristi. Quando viene nominato</p>
    <p><hi rend="#b">ministro degli Affari regionali</hi>, rivendica il successo del suo partito nell’aver bloccato la</p>
    <p><hi rend="#b">stepchild adoption</hi>nella legge sulle unioni civili. E tuona contro i magistrati di fronte all’ipotesi che possano utilizzare una “</p>
    <p><hi rend="#b">giurisprudenza creativa</hi>” per permettere ciò che il Parlamento ha esplicitamente vietato. Nel 2016 viene poi riconfermato ministro, quando a Palazzo Chigi il leader di Rignano si dimette dopo la sconfitta al referendum e passa la palla a</p>
    <p><hi rend="#b">Paolo Gentiloni</hi>. Ma la nuova esperienza ha vita breve.</p>
    <p><ref target="https://www.ilfattoquotidiano.it/2017/07/19/governo-enrico-costa-si-dimette-area-popolare-perde-pezzi-lex-ministro-piu-importanti-le-convinzioni-delle-posizioni/3739979/">Il 19 luglio 2017 Costa si dimette dall’incarico</ref>e in una lettera al Presidente del Consiglio spiega: “Rinuncio al ruolo e mi tengo il</p>
    <p><hi rend="#b">pensiero</hi>“, riferendosi al suo dissenso per la legge sullo</p>
    <p><hi rend="#b">ius soli</hi>in cantiere a palazzo Chigi. In più interviste alla stampa aggiunge di non poter più “tenere i piedi in due scarpe”, proprio mentre le sirene del centrodestra tornano a suonare per tanti ex azzurri in vista delle imminenti</p>
    <p><hi rend="#b">elezioni</hi>. In quell’occasione su Silvio Berlusconi e Matteo Renzi dice: “Ho lavorato con entrambi e posso testimoniare che con loro si</p>
    <p><hi rend="#b">lavora benissimo</hi>. A volte i confini delle appartenenze dividono delle persone che sono fatte per stare</p>
    <p><hi rend="#b">dalla stessa parte</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>