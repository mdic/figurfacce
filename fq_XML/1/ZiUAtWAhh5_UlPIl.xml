<doc sitename="Il Fatto Quotidiano" title="Sondaggi, Demos: &quot;Il miglior premier dal 1994? Conte in testa per il 30% degli intervistati, poi Berlusconi e Prodi. I peggiori: l'ex Cavaliere, Monti e Renzi&quot; - Il Fatto Quotidiano" author="F Q" date="2020-07-20" url="https://www.ilfattoquotidiano.it/2020/07/20/sondaggi-demos-il-miglior-premier-dal-1994-conte-in-testa-per-il-30-degli-intervistati-dietro-berlusconi-e-prodi-i-peggiori-lex-cavaliere-monti-e-renzi/5873664/" hostname="ilfattoquotidiano.it" description="In testa alla classifica dei presidenti del Consiglio più apprezzati dal 1994 a oggi, il 30% degli italiani intervistati da Demos per la Repubblica mettono Giuseppe Conte. Un sostegno trasversale (è nelle prime tre posizioni per gli elettori di Pd, M5s, Lega, Fdi e Fi) che gode dell’alto livello di fiducia ottenuto e conservato durante …" categories="Politica" tags="Coronavirus;Giuseppe Conte;Romano Prodi;Silvio Berlusconi;Sondaggi" fingerprint="ed87fc77fd2fa12e">
  <main>
    <head rend="h1">Sondaggi, Demos: “Il miglior premier dal 1994? Conte in testa per il 30% degli intervistati, poi Berlusconi e Prodi. I peggiori: l’ex Cavaliere, Monti e Renzi”</head>
    <graphic src="https://st.ilfattoquotidiano.it/wp-content/uploads/2020/06/29/conte-1-1200x630.jpg"/>
    <p>In testa alla classifica dei presidenti del Consiglio più apprezzati dal 1994 a oggi, il 30% degli italiani intervistati da <hi rend="#b">Demos</hi> per la Repubblica mettono <hi rend="#b">Giuseppe Conte</hi>. Un sostegno trasversale (è nelle prime tre posizioni per gli elettori di Pd, M5s, Lega, Fdi e Fi) che gode dell’alto livello di fiducia ottenuto e conservato durante la gestione della pandemia di coronavirus e in queste di trattative a Bruxelles <ref target="https://www.ilfattoquotidiano.it/2020/07/19/recovery-fund-i-frugali-propongono-350-miliardi-di-sussidi-e-350-di-prestiti-conte-cifre-attuali-sono-il-minimo-indispensabile-e-a-rutte-se-crolla-il-mercato-unico-dovrai-rispondere-ai/5873122/">sul piano di aiuti per la crisi</ref>. Al secondo posto dietro Conte, il 25 per cento degli intervistati sceglie <hi rend="#b">Silvio Berlusconi</hi>. Ma, come osserva Ilvo Diamanti su Repubblica, la sua resta una figura molto divisiva: il 30 per cento lo reputa infatti il <hi rend="#b">peggior premier</hi> della storia recente. Una spaccatura che testimonia come le distanze fra berlusconiani e antiberlusconiani siano ancora fortissime nel Paese.</p>
    <p>Scorrendo la classifica dei migliori (che comprende solo i politici effettivamente arrivati a Palazzo Chigi, non i leader di partito come <hi rend="#b">Matteo Salvini</hi>), in terza posizione c’è <hi rend="#b">Romano Prodi</hi> con il 10 per cento delle preferenze. Seguono <hi rend="#b">Paolo Gentiloni</hi> (6 per cento), poi <hi rend="#b">Enrico Letta</hi> e <hi rend="#b">Mario Monti</hi>, entrambi al 4 per cento. L’ex leader del Partito democratico e ora fondatore di Italia viva <hi rend="#b">Matteo Renzi</hi>, invece, deve accontentarsi del <hi rend="#b">3 per cento</hi> delle preferenze. Chiudono Giuliano Amato (3 per cento), oggi membro della Corte costituzionale, Massimo D’Alema (3) e Lamberto Dini (2).</p>
    <p>Alla domanda “Chi è stato il presidente del Consiglio peggiore?”, invece, guida appunto la classifica l’inquilino di Arcore. Segue a ruota <hi rend="#b">Mario Monti</hi>, con il 18 per cento di voti contrari, ricordato per aver guidato il Paese durante la crisi economica del 2011. In terza posizione – questa volta sul podio – c’è <hi rend="#b">Matteo Renzi</hi>. Per il 15 per cento degli intervistati è stato un pessimo premier: un parere che condividono gli intervistati di tutto l’elettorato (<hi rend="#b">Pd, Lega, Fi, Fdi e M5s</hi>) che seppur con percentuali diverse, però lo indicano sempre tra i tre peggiori dal 1994 a oggi. In quarta posizione compare poi <hi rend="#b">Romano Prodi</hi> (12 per cento), seguito da <hi rend="#b">Giuseppe Conte</hi>. L’attuale capo del governo giallorosso è inviso solo al 4 per cento degli italiani. Chiudono Massimo D’Alema (3 per cento), Giuliano Amato e Lamberto Dini (entrambi al 2), poi Paolo Gentiloni ed Enrico Letta con l’1% dei voti negativi.</p>
    <p>Se si incrociano poi le intenzioni di voto degli italiani con la valutazione dei capi di governo, non mancano le sorprese. Ad esempio, fra gli <hi rend="#b">elettori del Partito democratico</hi> il miglior presidente del Consiglio dal 1994 a oggi resta <hi rend="#b">Romano Prodi</hi>, mentre Conte è in seconda posizione e Gentiloni in terza. Fuori dalla top 3 Matteo Renzi che anzi, viene ritenuto il terzo peggior premier per gli elettori dem. Stupisce invece il giudizio degli elettori M5s: secondo il sondaggio Demos, in testa dei più amati mettono l’attuale presidente del Consiglio, mentre in seconda posizione addirittura lo storico nemico <hi rend="#b">Silvio Berlusconi. Terzo Romano Prodi</hi>. Nella lista dei peggiori per i grillini c’è però proprio l’ex Cavaliere, davanti a Renzi e Monti. Chi vota <hi rend="#b">centrodestra</hi> (Forza Italia, Lega o Fratelli d’Italia) dopo Berlusconi preferisce sempre Conte. Guardando alla classifica dei “peggiori”, Pd e M5s sono concordi nel mettere Berlusconi in cima alla lista nera, mentre il centrodestra ha ancora il dente avvelenato con <hi rend="#b">Mario Monti</hi>.</p>
    <p>Il sondaggio, realizzato da Demos &amp; Pi per <hi rend="#i">La Repubblica</hi>, è stato condotto tra il 15 e il 17 giugno 2020 da Demetra con metodo mixed mode (Cati, Cami, Cawi). Il campione nazionale intervistato (8.694) è rappresentativo per i caratteri socio-demografici e la distribuzione territoriale della popolazione italiana di età superiore ai 18 anni (margine di errore 3.1%).</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>