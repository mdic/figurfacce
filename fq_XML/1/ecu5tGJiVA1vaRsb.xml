<doc sitename="Il Fatto Quotidiano" title="Centrodestra, Berlusconi: &quot;Salvini è il leader perché prende più voti&quot;. Poi la critica a Carfagna: &quot;Giusto andare in piazza uniti&quot; - Il Fatto Quotidiano" author="F Q" date="2019-10-18" url="https://www.ilfattoquotidiano.it/2019/10/18/centrodestra-berlusconi-salvini-e-il-leader-perche-prende-piu-voti-poi-la-critica-a-carfagna-giusto-andare-in-piazza-uniti/5521561/" hostname="ilfattoquotidiano.it" description="Ora Silvio Berlusconi diventa scudiero del centrodestra unito, tanto da riconoscere la leadership di Matteo Salvini perché “prende più voti” e da tradire un certo fastidio per le dichiarazioni di Mara Carfagna e di chi come la deputata ha invitato a prendere le distanze dalla piazza di sabato per le infiltrazioni neofasciste. “È giusto andare …" categories="Politica" tags="Centrodestra;Mara Carfagna;Silvio Berlusconi" fingerprint="dfbd42647060c02d">
  <main>
    <head rend="h1">Centrodestra, Berlusconi: “Salvini è il leader perché prende più voti”. Poi la critica a Carfagna: “Giusto andare in piazza uniti”</head>
    <graphic src="https://st.ilfattoquotidiano.it/wp-content/uploads/2019/10/18/berlusconi-1200-2-690x362.jpg"/>
    <p>Ora <hi rend="#b">Silvio Berlusconi</hi> diventa scudiero del<hi rend="#b"> centrodestra unito</hi>, tanto da riconoscere la leadership di <hi rend="#b">Matteo Salvini</hi> perché “prende<hi rend="#b"> più voti</hi>” e da tradire un certo fastidio per le dichiarazioni di <hi rend="#b">Mara Carfagna</hi> e di chi come la deputata ha invitato a <hi rend="#b">prendere le distanze</hi> dalla piazza di sabato per le<hi rend="#b"> infiltrazioni neofasciste</hi>. “È giusto andare <hi rend="#b">in piazza</hi>“, ha detto Berlusconi passeggiando tra gli stand di<hi rend="#b"> Eurochocolate</hi>, nel centro di<hi rend="#b"> Perugia</hi>, confermando così definitivamente anche per Forza Italia la partecipazione alla <ref target="https://www.ilfattoquotidiano.it/2019/10/17/casapound-in-piazza-con-il-centrodestra-salvini-aperti-a-tutti-malumori-fi-ma-berlusconi-non-mi-interessa-ci-saro/5520578/">manifestazione in piazza San Giovanni a Roma, nonostante la presenza di Casapound</ref>.</p>
    <p>“Nel centrodestra il leader è chi prende più voti. Quindi è evidente che se Salvini <hi rend="#b">è oltre il 30%</hi> sia lui il <hi rend="#b">leader</hi>. Ma noi non siamo la Lega, siamo i continuatori della<hi rend="#b"> tradizione liberale</hi>, occidentale, cristiana, <hi rend="#b">garantista</hi>“, afferma Berlusconi nel corso della sua passeggiata. “Dobbiamo dire agli italiani che, attenzione, stanno mettendo <hi rend="#b">a rischio la loro libertà</hi>. E che è giusto andare in piazza. Quelli della Lega potranno anche avere delle reazioni tipo fischi ma non mi importa niente, io sono sicuro di quello che penso, di quello che decido, e faccio sempre quello che ritengo giusto”, prosegue l’ex premier spiegando perché ha deciso di <hi rend="#b">aderire</hi> alla manifestazione.</p>
    <p>Per questo Berlusconi critica <hi rend="#b">Mara Carfagna</hi>. Come riporta <hi rend="#i">Repubblica.it</hi>, il leader di Fi ha risposto “no” alla domanda se avesse sentito la deputata: “Non so se la sentirò”. E quando gli è stato chiesto se fosse soddisfatto della deputata che ha invitato a prendere le distanze dalla piazza di domani per le infiltrazioni neofasciste ha risposto “<hi rend="#b">ovviamente no</hi>, per niente”. “Noi – ha aggiunto Berlusconi – siamo per il <hi rend="#b">centrodestra unito</hi>“. “Come titolo della manifestazione di sabato direi che là ci sarà l’Italia vera, concreta,<hi rend="#b"> che lavora</hi>, contro l’Italia ancora ideologica legata al <hi rend="#b">comunismo</hi>“, ha concluso.</p>
    <p><hi rend="#b">M5s: “Berlusconi in piazza contro il carcere agli evasori”</hi><lb/> “‘Ho letto del <hi rend="#b">carcere per gli evasori</hi> e mi sono deciso: andrò in piazza San Giovanni contro questo Governo’. Parole e musica di Silvio Berlusconi che abbraccerà Matteo Salvini sul palco per attaccare il carcere contro i grandi evasori, la misura che abbiamo previsto nella prossima Manovra”. È quanto si legge sul <hi rend="#b">Blog delle Stelle</hi> rispetto alla presenza di Berlusconi in piazza San Giovanni. “Proprio lui,<hi rend="#b"> condannato per frode fiscale</hi>, torna in campo per tenere fuori dalle galere i disonesti, quelli che portano milioni di euro nei<hi rend="#b"> paradisi fiscali</hi>, quelli che si mettono a tavolino per capire come continuare a <hi rend="#b">fregare</hi> chi si spacca la schiena ogni giorno per dare <hi rend="#b">da mangiare</hi> alla propria <hi rend="#b">famiglia</hi>“, aggiunge il post sul portale del <hi rend="#b">M5s</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>