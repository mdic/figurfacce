<doc sitename="Il Fatto Quotidiano" title="Forza Italia, Berlusconi nomina Carfagna e Toti nuovi coordinatori. Che dice: &quot;La rivoluzione si fa con i contenuti&quot; - Il Fatto Quotidiano" author="F Q" date="2019-06-19" url="https://www.ilfattoquotidiano.it/2019/06/19/forza-italia-berlusconi-nomina-carfagna-e-toti-nuovi-coordinatori-lui-replica-la-rivoluzione-si-fa-con-i-contenuti/5268181/" hostname="ilfattoquotidiano.it" description="La mossa di Silvio Berlusconi per riunire Forza Italia è la nomina di Mara Carfagna e Giovanni Toti come nuovi coordinatori del partito. L’ex premier lo ha annunciato in una nota diffusa durante la riunione congiunta dei gruppi parlamentari azzurri. È il primo passo per sanare le spaccature con il governatore della Liguria che intanto a …" categories="Politica" tags="Forza Italia;Giovanni Toti;Mara Carfagna;Silvio Berlusconi" fingerprint="eaf326d794dc32c">
  <main>
    <head rend="h1">Forza Italia, Berlusconi nomina Carfagna e Toti nuovi coordinatori. Che dice: “La rivoluzione si fa con i contenuti”</head>
    <graphic src="https://st.ilfattoquotidiano.it/wp-content/uploads/2019/06/19/Collage-berlusconi-toti-carfagna-1350.jpg"/>
    <p>La mossa di <hi rend="#b">Silvio Berlusconi</hi> per riunire <hi rend="#b">Forza Italia</hi> è la nomina di <hi rend="#b">Mara Carfagna</hi> e <hi rend="#b">Giovanni Toti</hi> come nuovi coordinatori del partito. L’ex premier lo ha annunciato in una nota diffusa durante la riunione congiunta dei gruppi parlamentari azzurri. È il primo passo per sanare le <hi rend="#b">spaccature </hi>con il governatore della Liguria che intanto a <hi rend="#i">Tg2 Post</hi> su <hi rend="#i">Rai2 </hi>commenta: “Non credo che si possa fare una rivoluzione partendo da un <hi rend="#b">board</hi>, si fa una rivoluzione partendo da dei <hi rend="#b">contenuti</hi> e dandosi dei tempi precisi”. E invoca “entro la fine dell’anno un <hi rend="#b">congresso</hi> o delle <hi rend="#b">primarie aperte</hi> dove tutti gli amici usciti da Forza Italia possano <hi rend="#b">partecipare</hi>“. Primarie a cui ha aperto a parole anche lo stesso Berlusconi: “Il Congresso Nazionale sarà anche l’occasione – si legge nella nota – per valutare l’opportunità di indire ampie <hi rend="#b">consultazioni popolari</hi> in ordine alle cariche elettive”.</p>
    <p>Il Comitato di Forza Italia si terrà il prossimo<hi rend="#b"> 13 luglio</hi>, come ha annunciato Berlusconi ai parlamentari. Nella nota in cui annuncia le deleghe a Carfagna e Toti, l’ex premier precisa però che la “responsabilità di coordinare l’organizzazione del Partito” avverrà “sulla base delle <hi rend="#b">mie indicazioni</hi>“, mentre la parlamentare e il presidente di Regione avranno il compito di “curare anche il Coordinamento di un gruppo al quale verrà affidato l’incarico di redigere una <hi rend="#b">proposta di modifica statutaria</hi> da presentare al Congresso Nazionale”. “Tale proposta – aggiunge Berlusconi – sarà elaborata unitamente ad <hi rend="#b">Antonio Tajani</hi>, alle capogruppo <hi rend="#b">Anna Maria Bernini</hi> e <hi rend="#b">Mariastella Gelmini</hi>. Queste deleghe, ovviamente – prosegue l’ex premier – sono <hi rend="#b">temporalmente limitate</hi> fino alla data del Congresso Nazionale”.</p>
    <p>Nella nota Berlusconi spiega che “dopo alcuni anni come per tutte le organizzazioni vi è la necessità di tornare all’<hi rend="#b">applicazione delle regole</hi> e di <hi rend="#b">rivederne</hi> alcune per consentire a tutti coloro che lo desiderano di partecipare alla vita di Forza Italia. Perché vogliamo offrire un reale contributo alla vita del Paese in un momento così difficile e con un <hi rend="#b">governo</hi><hi rend="#b">così incapace</hi>“. “Vi è quindi l’esigenza che alla struttura esistente e al mio staff <hi rend="#b">si affianchi</hi> un gruppo di lavoro – aggiunge – che in tempi brevissimi intervenga per restituire a Forza Italia l’efficacia delle origini, per renderla più pronta e capace di intercettare nuovamente il <hi rend="#b">consenso dell’elettorato</hi>“.</p>
    <p>Fredda la reazione di Toti che comunque spiega di aver trovato un <hi rend="#b">accordo</hi> con Berlusconi e rivela di aver “passato l’ora di <hi rend="#b">colazione</hi> e il primo pomeriggio con il presidente e i suoi più <hi rend="#b">stretti collaboratori</hi> alla residenza del Plebiscito” a Roma. “Bisogna stabilire la <hi rend="#b">linea politica</hi>, le parole d’ordine, ridiscutere <hi rend="#b">anche il nome</hi> di Forza Italia”, sostiene Toti. “Credo che il presidente Berlusconi abbia compreso l’esigenza di uno <hi rend="#b">shock vero</hi> al campo moderato del centrodestra”, commenta il governatore della Liguria.È</p>
    <p>“A Mara Carfagna e Giovanni Toti e a tutti noi, un <hi rend="#b">sincero augurio</hi> di buon lavoro. Si apre una fase nuova, sotto l’egida del Presidente Berlusconi, che ha avuto la <hi rend="#b">generosità</hi> e la capacità di riportare nel solco del confronto interno anche chi, come Giovanni Toti, aveva espresso linee che<hi rend="#b"> parevano divergere</hi>“, sostiene invece Mariastella Gelmini, presidente del gruppo Forza Italia alla Camera.</p>
    <p>Nel corso della riunione con i gruppi, secondo quanto riferito all’<hi rend="#i">Ansa</hi> da alcuni presenti, Berlusconi ha parlato di un governo che sta offrendo “uno<hi rend="#b"> spettacolo straziante</hi>. In tanti decenni di vita politica non ho mai visto niente di<hi rend="#b"> così tragico</hi>, drammatico: la mattina sì, il pomeriggio no, il giorno dopo forse, uno contro l’altro, uno contro due, due contro uno, il primo ministro che dice una cosa, i vicepresidenti del Consiglio che lo dileggiano”, ha detto l’ex premier. Che poi ha parlato anche dell’alleanza con il Carroccio: “Non vuol dire <hi rend="#b">sottomettersi</hi> alla Lega. Nessuna sottomissione, anzi. Penso che dovremo essere <hi rend="#b">d’accordo</hi> sui candidati che intendiamo presentare alle <hi rend="#b">elezioni</hi> e anche sui <hi rend="#b">ministri</hi> che andranno a comporre il <hi rend="#b">prossimo governo</hi> di centrodestra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>