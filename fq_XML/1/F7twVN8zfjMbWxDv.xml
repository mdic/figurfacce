<doc sitename="Il Fatto Quotidiano" title="Confalonieri: &quot;Renzi potrebbe essere l'erede di Berlusconi. Salvini? Non è così male, io un po' leghista&quot; - Il Fatto Quotidiano" author="F Q" date="2018-05-04" url="https://www.ilfattoquotidiano.it/2018/05/04/confalonieri-renzi-potrebbe-essere-lerede-di-berlusconi-salvini-non-e-cosi-male-io-un-po-leghista/4334790/" hostname="ilfattoquotidiano.it" description="“Renzi potrebbe essere l’erede di Berlusconi“. A dirlo è il presidente di Mediaset Fedele Confalonieri in un incontro al Festival della Tv di Dogliani: “Renzi ha 40 anni, Berlusconi ne ha 80. Potrebbe essere il suo erede a meno che non ne esca un altro”, ha detto Confalonieri. “Certo l’Italia è un Paese dove uno prima …" categories="Politica" tags="Fedele Confalonieri;Matteo Renzi;Matteo Salvini;Mediaset;Movimento 5 Stelle;Silvio Berlusconi" fingerprint="fdd8b67740ebc23d">
  <main>
    <head rend="h1">Confalonieri: “Renzi potrebbe essere l’erede di Berlusconi. Salvini? Non è così male, io un po’ leghista”</head>
    <graphic src="https://st.ilfattoquotidiano.it/wp-content/uploads/2015/01/fedele-confalonieri-675.jpg"/>
    <p>“<hi rend="#b">Renzi</hi> potrebbe essere l’erede di <hi rend="#b">Berlusconi</hi>“. A dirlo è il presidente di Mediaset <hi rend="#b">Fedele Confalonieri </hi>in un incontro al Festival della Tv di <hi rend="#b">Dogliani</hi>: “Renzi ha 40 anni, Berlusconi ne ha 80. Potrebbe essere il suo <hi rend="#b">erede</hi> a meno che non ne esca un altro”, ha detto Confalonieri. “Certo l’Italia è un <hi rend="#b">Paese</hi> dove uno prima piace e poi non piace più. Adesso Renzi è diventato un po’ il <hi rend="#b">Berlusconi</hi> dell’altra parte. Io stimo Renzi, credo che sia uno capace”.</p>
    <p>Il presidente Mediaset ha espresso gradimento anche per <hi rend="#b">Matteo Salvini</hi>: “Penso che non sia così male come certa stampa lo dipinge. Io un pochino <hi rend="#b">leghista</hi> lo sono e poi ha preso il partito al 4% e lo ha portato al 18%. Qualche <hi rend="#b">qualità</hi> ce l’ha e ha certamente la testa sulle spalle”. Poi, sul <hi rend="#b">governo</hi>: “Aspettiamo. Vedo che tutti hanno questa <hi rend="#b">fregola</hi>, ma i numeri non ci sono”. Quanto al <hi rend="#b">M5s</hi>, dice Confalonieri, “hanno fatto il 32%, diamogli il <hi rend="#b">giocattolo</hi>, se sono così scarsi lo si vedrà presto”.</p>
    <p>Durante l’incontro Confalonieri ha parlato anche della <hi rend="#b">possibilità</hi> di introdurre una tassa sul patrimonio: “Ricordo quando in Confindustria <hi rend="#b">De Benedetti</hi> parlava di <hi rend="#b">patrimoniale</hi> e tutti a dargli addosso. Ma che male c’è se quelli come noi che hanno di più mettono qualcosa per ripianare il <hi rend="#b">debito</hi>?”, ha detto.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>