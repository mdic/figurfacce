<doc sitename="Il Fatto Quotidiano" title="Adriano Celentano: &quot;Caro De Benedetti, su Berlusconi non mi sei piaciuto, eri stonato e fuori tempo. Hai dimostrato rancore&quot; - Il Fatto Quotidiano" author="F Q" date="2020-09-05" url="https://www.ilfattoquotidiano.it/2020/09/05/adriano-celentano-caro-de-benedetti-su-berlusconi-non-mi-sei-piaciuto-eri-stonato-e-fuori-tempo-hai-dimostrato-rancore/5921926/" hostname="ilfattoquotidiano.it" description="“Caro De Benedetti, stavolta con Berlusconi non mi sei piaciuto per niente. Eri stonato e fuori tempo”. Adriano Celentano commenta così, un post su Instagram, le parole che l’Ingegnere ha rivolto ieri al leader di Forza Italia ora ricoverato in ospedale con il Covid. Dal palco della Festival della tv e dei nuovi media a …" categories="Attualità" tags="Silvio Berlusconi" fingerprint="dcbdc20cb3236576">
  <main>
    <p>“Caro De Benedetti, stavolta con Berlusconi<hi rend="#b"> non mi sei piaciuto per niente</hi>. Eri stonato e fuori tempo”. <hi rend="#b">Adriano Celentano</hi> commenta così, un post su <hi rend="#b">Instagram</hi>, le parole che l’Ingegnere ha rivolto ieri al leader di Forza Italia ora ricoverato in ospedale con il Covid. Dal palco della Festival della tv e dei nuovi media a Dogliani (Cuneo) l’ex editore di Repubblica aveva detto: “<ref target="https://www.ilfattoquotidiano.it/2020/09/04/berlusconi-positivo-de-benedetti-gli-faccio-i-miei-auguri-ma-resta-un-grande-imbroglione-marina-commiserazione-per-le-sue-parole/5920852/">Faccio i miei auguri a Berlusconi, ma il mio giudizio su di lui rimane critico: ha abbassato il livello di civismo e moralità del Paese</ref>” per poi definirlo “l’Alberto Sordi della politica italiana”. Tra gli anni Ottanta e i primi anni Novanta i due sono stati protagonisti di un duro scontro giudiziario per il possesso di </p>
    <p>
      <hi rend="#b">Mondadori.</hi>
    </p>
    <p>“Forse non ti sei accorto – prosegue Celentano nel suo post – <hi rend="#b">ma siamo nel bel mezzo di un incendio planetario</hi>. E tu cosa fai?… Anziché buttare acqua sul fuoco per spegnere un inquinamento di cui anche tu sei responsabile, come del resto lo ‘siamo’ chiunque non si abbassa a raccogliere il pezzetto di carta che sporca la strada e tu, e tu invece cosa fai?… Nel bel mezzo dello sporco, non solo non raccogli, <hi rend="#b">ma approfitti per lanciare una bella dimostrazione di rancore</hi>. Miscela altamente infiammabile per qualunque tipo di odio”, conclude il Molleggiato.</p>
  </main>
  <comments/>
</doc>