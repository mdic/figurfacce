<doc sitename="Il Fatto Quotidiano" title="Clima, gli ambientalisti contro il piano del governo: &quot;Per uscire dal carbone non servono nuove centrali a gas, ma fonti rinnovabili&quot; - Il Fatto Quotidiano" author="Luisiana Gaita" date="2020-10-06" url="https://www.ilfattoquotidiano.it/2020/10/06/clima-gli-ambientalisti-contro-il-piano-del-governo-per-uscire-dal-carbone-non-servono-nuove-centrali-a-gas-ma-fonti-rinnovabili/5956597/" hostname="ilfattoquotidiano.it" description="Per l’uscita dal carbone non serve realizzare nuove centrali a gas: è sufficiente aumentare l’attività di quelle esistenti da circa 3.200 ore all’anno a 4mila. Ma, comunque, non è una soluzione auspicabile, perché se da un lato permetterebbe di compensare la mancata produzione di energia elettrica generata dal carbone, dall’altro richiederebbe un aumento dei consumi …" categories="Ambiente" tags="Legambiente;Silvio Berlusconi" fingerprint="26a1a8e17f2c4735">
  <main>
    <head rend="h1">Clima, gli ambientalisti contro il piano del governo: “Per uscire dal carbone non servono nuove centrali a gas, ma fonti rinnovabili”</head>
    <graphic src="https://st.ilfattoquotidiano.it/wp-content/uploads/2019/10/17/carbone-1200-690x362.jpg"/>
    <p>Per l’uscita dal <hi rend="#b">carbone</hi> non serve realizzare <hi rend="#b">nuove centrali a gas</hi>: è sufficiente aumentare l’attività di quelle esistenti da circa 3.200 ore all’anno a 4mila. Ma, comunque, non è una <hi rend="#b">soluzione</hi><hi rend="#b">auspicabile</hi>, perché se da un lato permetterebbe di compensare la mancata produzione di <hi rend="#b">energia elettrica</hi> generata dal carbone, dall’altro richiederebbe un aumento dei consumi di <hi rend="#b">metano</hi>. È un’altra, invece, la strada che Legambiente traccia nel dossier ‘<hi rend="#i">La decarbonizzazione in Italia non passa per il gas</hi>’ pubblicato a pochi giorni dallo <hi rend="#b">sciopero</hi><hi rend="#b">nazionale</hi> per il clima, previsto per il 9 ottobre. La strada, infatti, è quella di uno stop al carbone e alla realizzazione di <hi rend="#b">nuovi</hi><hi rend="#b">impianti</hi> di gas e di un’accelerazione, invece, verso la riconversione degli <hi rend="#b">impianti a biogas</hi> in quelli a <hi rend="#b">biometano</hi> da immettere in rete, le semplificazioni per <hi rend="#b">rinnovabili</hi> (a partire da solare ed eolico) e sistemi di <hi rend="#b">accumulo</hi>, con il recepimento della <hi rend="#b">direttiva</hi><hi rend="#b">europea</hi> per sbloccare definitivamente le comunità energetiche.</p>
    <p><hi rend="#b">L’ANALISI –</hi> Nel dossier l’associazione ambientalista spiega perché l’<hi rend="#b">Italia</hi> deve evitare la “corsa al gas”, ricordando che nella <hi rend="#b">Penisola</hi> sono già presenti un numero sufficiente di <hi rend="#b">impianti</hi>, realizzati dopo il blackout del settembre 2003, attraverso il decreto sblocca centrali dell’allora <hi rend="#b">governo Berlusconi</hi>. Negli ultimi due decenni le nuove centrali elettriche a metano costruite hanno prodotto una situazione di <hi rend="#b">sovrabbondanza</hi>: oggi, infatti, il parco di generazione esistente ammonta a 115mila MW di potenza installata, quasi il doppio rispetto alla <hi rend="#b">domanda</hi><hi rend="#b">massima</hi> sulla rete (58.219 MW nel luglio 2019, fonte Terna). “Più che realizzare nuovi impianti – spiega Legambiente – basterebbe aumentare le ore medie annue di esercizio delle centrali a gas esistenti passando da 3.261 a 4mila ore”. Ma non sarebbe comunque quella la soluzione. Per <hi rend="#b">Legambiente</hi>, infatti, bisogna invece puntare a una “riduzione dei <hi rend="#b">consumi di gas</hi>, accompagnata anche da interventi di efficientamento, come quello del riscaldamento civile (da convertire a pompe di calore alimentate elettricamente) e dall’elettrificazione dei trasporti, a partire dallo sviluppo del un sistema pubblico collettivo (bus, tram, metro), e della <hi rend="#b">mobilità</hi><hi rend="#b">elettrica</hi>, i cui consumi possono essere soddisfatti da sistemi di generazione diffusi attraverso le <hi rend="#b">fonti</hi><hi rend="#b">rinnovabili</hi>”.</p>
    <p><hi rend="#b">GLI STEP DA COMPIERE –</hi> In questa ottica, per l’associazione, il primo passo da compiere è la chiusura entro il 2025 delle <hi rend="#b">centrali</hi><hi rend="#b">a</hi><hi rend="#b">carbone</hi> per una capacità di oltre 7.900 MW senza ricorrere a nuovi impianti a gas, per arrivare entro il 2040 alla chiusura di tutte le <hi rend="#b">centrali inquinanti</hi> alimentate da fonti fossili, gas metano compreso. Il secondo passo sarebbe quello di ridurre fino ad azzerare i <hi rend="#b">consumi di gas al 2040</hi> “iniziando da subito a non distribuire più risorse economiche per nuovi impianti come previsto con il <hi rend="#b">Capacity Market</hi>”. Risorse che si potrebbero usare per incentivare la diffusione delle fonti rinnovabili nella <hi rend="#b">Penisola</hi>, a partire da solare ed eolico “di cui il nostro Paese ha grandi potenziali, con numeri di <hi rend="#b">installazioni</hi> ben più alti di quelli fino ad oggi trattati anche nei cosiddetti anni d’oro (2009 – 2011)”.</p>
    <p><hi rend="#b">I FALSI MITI SUL METANO –</hi> Nel dossier Legambiente sfata anche alcuni falsi miti sul <hi rend="#b">metano</hi> e sul suo presunto ruolo come fonte di transizione energetica. “Il metano non aiuta nel processo di <hi rend="#b">decarbonizzazione</hi>, – si legge nel dossier – come hanno dimostrato i problemi legati alle perdite in <hi rend="#b">atmosfera</hi>, che si aggiungono al peso delle nuove estrazioni di <hi rend="#b">shale gas</hi>” e neppure contribuisce a una “mitigazione parziale rispetto ad altri <hi rend="#b">combustibili fossili</hi>”. Il metano, poi, è un gas serra molto più potente della CO2, specialmente su tempi brevi: “72 volte nei primi 20 anni dalla sua dispersione in atmosfera”. Sono dati che preoccupano, soprattutto alla luce del fatto che “la presenza media del metano in <hi rend="#b">atmosfera</hi> terrestre, passata dal 1750 ad oggi da 0,7 a 1,8 ppm (parti per milione), dopo un periodo di sostanziale stabilità tra il 1990 e il 2007, è ripresa a salire rapidamente.</p>
    <p><hi rend="#b">LA STRADA SBAGLIATA –</hi> Legambiente rilancia il tema della <hi rend="#b">decarbonizzazione</hi> in Italia per sostenere tutti quei giovani che scenderanno in piazza per chiedere interventi e <hi rend="#b">politiche</hi> più concrete, a partire dall’abbandono delle fonti fossili e dallo stop ai sussidi ambientalmente dannosi (sono circa 19 i miliardi di euro arrivati in un anno alle fonti fossili, tra sussidi diretti e indiretti, a <hi rend="#b">danno dell’ambiente</hi>). “Il governo italiano sta sbagliando strada sulla lotta alla crisi climatica – spiega <hi rend="#b">Stefano Ciafani</hi>, presidente nazionale di Legambiente – perché nel settore della produzione di energia promuove la riconversione a gas delle centrali a carbone, investe su nuove infrastrutture per il trasporto del <hi rend="#b">metano fossile</hi>, sostiene progetti sbagliati come quello di Eni che vuole confinare la CO2 nei fondali marini davanti alla costa ravennate”. Legambiente ricorda che ci sono i fondi europei disponibili per le aree di transizione, il cosiddetto <hi rend="#b">Just Trasition Fund</hi>: ossia circa 7,5 miliardi di euro destinati alla conversione industriale di centrali a carbone, gasolio e altre fonti inquinanti. L’Italia si è aggiudicata 364 milioni a fronte di un contributo pari al 12% del Reddito Nazionale Lordo (vale a dire di circa 900 milioni). Risorse in grado di mobilitare <hi rend="#b">investimenti</hi><hi rend="#b">pubblici</hi> e privati per oltre 4,8 miliardi. Senza dimenticare il <hi rend="#b">Recovery</hi><hi rend="#b">Fund</hi> (parte di quei fondi possono essere destinati per la lotta alla crisi climatica). “Il Piano nazionale integrato per l’energia e il clima (PNIEC) approvato da Bruxelles – spiega <hi rend="#b">Katiuscia</hi><hi rend="#b">Eroe</hi>, responsabile nazionale energia di Legambiente – prevede la realizzazione di nuovi gasdotti e <hi rend="#b">rigassificatori</hi>, senza tener conto che già oggi la capacità di importazione è largamente sovradimensionata e sprecando così risorse che potrebbero, invece, andare a finanziare l’azione climatica. È assolutamente inaccettabile che di fronte all’emergenza climatica si punti su una <hi rend="#b">fonte fossile</hi>, in sostituzione di un’altra fonte fossile”.</p>
    <p><hi rend="#b">I LUOGHI DELLA TRANSIZIONE –</hi> Infine nel dossier Legambiente fa il punto su alcuni luoghi al centro della <hi rend="#b">transizione energetica</hi>. Dalla Sardegna, dove è arrivato lo stop alla dorsale del metano attraverso il decreto Semplificazioni, alla <hi rend="#b">Liguria</hi> con la Spezia, dove è necessario riattivare il tavolo di confronto pubblico sui progetti da realizzare nei 70 ettari di territorio in cui si trova l’attuale centrale a carbone che dovrà essere chiusa nel 2021). Dal Friuli-Venezia Giulia con <hi rend="#b">Monfalcone</hi>, alla Puglia con <hi rend="#b">Brindisi</hi>, solo per citarne alcuni, dove sono in corso accesi dibattiti visto che con il phasing out del carbone molte delle centrali saranno riconvertite in impianti a gas.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>