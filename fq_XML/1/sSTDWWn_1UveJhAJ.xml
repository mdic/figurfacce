<doc sitename="Il Fatto Quotidiano" title="Nel centrodestra tregua con vista sul Colle, Berlusconi vede Salvini e Meloni: &quot;Compatti e preparati per elezione del capo dello Stato&quot; - Il Fatto Quotidiano" author="F Q" date="2021-10-20" url="https://www.ilfattoquotidiano.it/2021/10/20/nel-centrodestra-tregua-con-vista-sul-colle-berlusconi-vede-salvini-e-meloni-compatti-e-preparati-per-elezione-del-capo-dello-stato/6362219/" hostname="ilfattoquotidiano.it" description="La tregua con vista del Quirinale. È il clima che si respira nel centrodestra dopo la sconfitta delle amministrative. La coalizione “invincibile“, per dare un aggettivo ai sondaggi che da anni vedono avanti l’alleanza di Lega, Forza Italia e Fratelli d’Italia – ha infatti perso il voto alle comunali, dopo settimane di attriti interni. Nel …" categories="Politica" tags="Giorgia Meloni;Matteo Salvini;Quirinale;Silvio Berlusconi" fingerprint="f9b5d674fa6dc3af">
  <main>
    <head rend="h1">Nel centrodestra tregua con vista sul Colle, Berlusconi vede Salvini e Meloni: “Compatti e preparati per elezione del capo dello Stato”</head>
    <graphic src="https://st.ilfattoquotidiano.it/wp-content/uploads/2021/10/20/centrodestra-690x362.jpg"/>
    <p>La tregua con vista del <hi rend="#b">Quirinale</hi>. È il clima che si respira nel centrodestra dopo la sconfitta delle amministrative. La coalizione “<hi rend="#b">invincibile</hi>“, per dare un aggettivo ai sondaggi che da anni vedono <hi rend="#b">avanti</hi> l’alleanza di <hi rend="#b">Lega</hi>, <hi rend="#b">Forza Italia</hi> e <hi rend="#b">Fratelli d’Italia</hi> – ha infatti perso il voto alle comunali, dopo settimane di attriti interni. Nel day after, dunque, <hi rend="#b">Giorgia Meloni</hi> ha tentato di darsi un tono da leader della coalizione, dopo il recente sorpasso sulla Lega: “Credo che ci si debba vedere questa settimana: ho <hi rend="#b">già parlato con Berlusconi</hi>, lo farò con <hi rend="#b">Salvini</hi>“. E così in effetti è stato. Solo che gli onori di casa sono toccati ancora una volta all’anziano leader, l’ex presidente del consiglio che tenta di vestire – fino ad ora con scarso successo – i panni del <hi rend="#b">federatore </hi>del centrodestra.</p>
    <p>Berlusconi ha aperto agli alleati le porte di <hi rend="#b">Villa Grande</hi> sull’Appia Antica, il suo nuovo quartier generale che a Roma ha preso il posto di <hi rend="#b">Palazzo Grazioli</hi>. Mentra a Milano i giudici celebrano un’udienza del processo <hi rend="#b">Ruby ter</hi>, che lo vede imputato, il leader di <hi rend="#b">Forza Italia</hi> ha invitato <hi rend="#b">Salvini</hi> e <hi rend="#b">Meloni</hi> a un pranzo a base di riso allo zafferano e spigola al forno, mentre come dessert ha fatto servire <hi rend="#b">pere cotte al vin brulè con marmellata</hi>. Poi i tre leader si sono fatti immortalare nel <hi rend="#b">vialetto alberato</hi>: in un video senz’audio diffuso alla stampa, si vedono Berlusconi, Meloni e Berlusconi mentre dialogano, si salutano e passeggiano. Un tentativo di distensione dopo le liti che nelle scorse settimane hanno contrapposto Salvini e Meloni. Quindi è stata la volta di un <hi rend="#b">comunicato stampa congiunto</hi>: “Il centrodestra intende continuare a lavorare come coalizione e ha confermato conseguentemente la propria indisponibilità a sostenere un cambiamento della legge elettorale in <hi rend="#b">senso proporzionale. </hi>In un clima di massima collaborazione, dopo un attento esame dei risultati elettorali e delle cause che li hanno determinati, i leader del centrodestra hanno stabilito che, d’ora in avanti, avranno incontri periodici – con frequenza settimanale – per concordare azioni parlamentari condivise”, sono le frasi scelte dagli uffici stampa.</p>
    <p>Ma come spesso capita per questo tipo di comunicazioni la notizia è in fondo: “Con questo stesso spirito – prosegue la nota – il centrodestra intende muoversi <hi rend="#b">compatto</hi> e per tempo per preparare i prossimi appuntamenti elettorali e politici, con particolare attenzione <hi rend="#b">all’elezione del prossimo presidente della Repubblica</hi>“. E dunque, pare che Berlusconi non abbia ancora archiviato il sogno di tentare la “zampata” che lo porti al <hi rend="#b">Quirinale</hi>: e per questo insiste nel vestire i panni del leader che tiene insieme tutta la coalizione. Di sicuro , infatti, quella del <hi rend="#b">Colle</hi> diventa ora la partita più delicata per una coalizione che, grazie ai <hi rend="#b">delegati regionali</hi>, parte con un discreto vantaggio nella conta dei voti dei <hi rend="#b">grandi elettori</hi>. E sembra che l’uomo di Arcore non abbia ancora archiviato il desiderio di concludere la carriera sul Colle più alto di Roma: sarebbe un’elezione controversa e clamorosa.</p>
    <p>Il summit di oggi, poi, in ogni caso, <hi rend="#b">riavvicina Forza Italia alla destra di Meloni e Salvini</hi>. Anche perché, sempre in giornata, Berlusconi ha indicato <hi rend="#b">Paolo Barelli</hi> come nuovo capogruppo alla Camera. L’ex premier dunque ha optato per un parlamentare di sicuro non vicino alle posizioni più centriste del partito. E infatti gli eventi di oggi raccolgono la reazione (come quasi sempre tramite i social network) di <hi rend="#b">Carlo Calenda</hi>: “Dal comunicato del <hi rend="#b">centrodestra</hi> si evince che <hi rend="#b">Forza Italia</hi>, contrariamente al suo posizionamento europeo, continuerà a seguire i partiti sovranisti. Gli elettori popolari e liberali che credono nell’Europa e nella <hi rend="#b">democrazia liberale</hi> dovranno trovare una nuova casa”. O forse dovranno solo aspettare l’elezione per il nuovo inquilino del Quirinale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>