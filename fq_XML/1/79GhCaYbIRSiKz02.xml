<doc sitename="Il Fatto Quotidiano" title="Sandro Tonali al Milan, Inter beffata: da Ibrahimovic a Kondogbia, fino a Nesta e Suazo, quando il derby è anche sul mercato - Il Fatto Quotidiano" author="Giacomo Corsetti" date="2020-08-31" url="https://www.ilfattoquotidiano.it/2020/08/31/sandro-tonali-al-milan-inter-beffata-da-ibrahimovic-a-kondogbia-fino-a-nesta-e-suazo-quando-il-derby-e-anche-sul-mercato/5915561/" hostname="ilfattoquotidiano.it" description="Sorpassi, controsorpassi, blitz, rilanci e colpi di scena. È il derby di mercato tra Milan e Inter. L’ultimo soggetto conteso è Sandro Tonali. Il classe 2000 del Brescia sembrava essere destinato all’Inter, dopo un accordo di massima raggiunto in primavera. Tra Covid-19, un’Europa League da giocare e uno strappo con Conte da ricucire, i nerazzurri …" categories="Calcio" tags="Calciomercato;Inter;Massimo Moratti;Milan;Paolo Maldini;Silvio Berlusconi" fingerprint="e8e5377e60fd8a19">
  <main>
    <head rend="h1">Sandro Tonali al Milan, Inter beffata: da Ibrahimovic a Kondogbia, fino a Nesta e Suazo, quando il derby è anche sul mercato</head>
    <graphic src="https://st.ilfattoquotidiano.it/wp-content/uploads/2020/08/31/tonali-1200-690x362.jpg"/>
    <p>Sorpassi, <hi rend="#b">controsorpassi</hi>, blitz, rilanci e colpi di scena. È il derby di mercato tra <hi rend="#b">Milan</hi> e <hi rend="#b">Inter</hi>. L’ultimo soggetto conteso è<hi rend="#b"> Sandro Tonali</hi>. Il classe 2000 del Brescia sembrava essere destinato all’<hi rend="#b">Inter</hi>, dopo un accordo di massima raggiunto in primavera. Tra Covid-19, un’<hi rend="#b">Europa League</hi> da giocare e uno strappo con Conte da ricucire, i <hi rend="#b">nerazzurri</hi> hanno messo il colpo in stand-bye, dando tempo al <hi rend="#b">Milan</hi> di recuperare. Dieci milioni di prestito oneroso, quindici per il diritto di riscatto, dieci di bonus facilmente raggiungibili e una <hi rend="#b">percentuale</hi> del 15% sulla futura rivendita. È questa l’offerta con cui <hi rend="#b">Maldini</hi> e <hi rend="#b">Massara</hi> hanno, di fatto, superato la concorrenza nerazzurra. Ad oggi <hi rend="#b">Sandro Tonali</hi> è virtualmente un giocatore del Milan e rappresenta l’ultimo capitolo di una sfida di <hi rend="#b">calciomercato</hi> che ha avuto grandi nomi in passato.</p>
    <p><hi rend="#b">2002, Alessandro Nesta e Fabio Cannavaro</hi><lb/> Estate 2002. L’Inter vuole il grande colpo per lenire le ferite del 5 maggio. Dopo gli acquisti di <hi rend="#b">Seedorf</hi> (scambio con <hi rend="#b">Coco</hi> proprio con i nerazzurri) e <hi rend="#b">Rivaldo</hi>, il Milan vuole migliorare una difesa per tornare protagonista in <hi rend="#b">Champions</hi><hi rend="#b">League</hi>. Le due milanesi si sfidano per i due centrali della nazionale, <hi rend="#b">Fabio Cannavaro</hi> e <hi rend="#b">Alessandro Nesta</hi>, in uscita rispettivamente da <hi rend="#b">Parma</hi> e <hi rend="#b">Lazio</hi>. All’inizio dell’estate pare che Cannavaro sia destinato al rossonero e Nesta al nerazzurro. La chiusura delle trattative è più volte vicina ma non arriva mai. Alla fine accade l’esatto opposto. <hi rend="#b">Moratti</hi> vira improvvisamente su Cannavaro e lo strappa al Milan per circa 23 milioni di euro. <hi rend="#b">Galliani</hi>, a meno di 48 ore dal termine del calciomercato, trova l’accordo con <hi rend="#b">Cragnotti</hi> e porta Nesta a Milanello per 31 milioni di euro. È l’acquisto più caro del calciomercato italiano di quella estate. Cannavaro non avrà una grande fortuna all’Inter. Se ne andrà dopo due anni deludenti e privi di soddisfazioni. Nesta invece sarà il <hi rend="#b">tassello</hi> che mancava al Milan per aprire il terzo ciclo vincente dell’era <hi rend="#b">Berlusconi</hi>, quello targato <hi rend="#b">Carlo</hi><hi rend="#b">Ancelotti</hi>.</p>
    <p><hi rend="#b">2006, Zlatan Ibrahimovic</hi><lb/> È l’estate di <hi rend="#b">Calciopoli</hi>. La Juventus è stata appena retrocessa d’ufficio in Serie B e sta smobilitando. Tanti grandi nomi vogliono abbandonare <hi rend="#b">Torino</hi>. Tra questi c’è <hi rend="#b">Zlatan</hi><hi rend="#b">Ibrahimovic</hi>. Lo svedese è ambito dalle due milanesi. Il <hi rend="#b">Milan</hi> (uscito anch’egli rimaneggiato da <hi rend="#b">Calciopoli</hi>) è costretto a giocare i preliminari di Champions League e non può affondare il colpo. Diversa è la situazione dell’Inter, già certa della fase a girone della <hi rend="#b">massima</hi><hi rend="#b">competizione</hi><hi rend="#b">europea</hi>. Una differenza che avrà un certo peso. La <hi rend="#b">Juventus</hi> ha in programma incontri con entrambi i club, ma quello con i rossoneri non ci sarà mai. L’Inter offre 24,8 milioni di euro e chiude la trattativa in una notte. <hi rend="#b">Ibrahimovic</hi> rimarrà all’Inter per tre stagioni, vincendo tre scudetti. Il <hi rend="#b">Milan</hi> dovrà attendere quattro anni prima di vedere lo svedese vestire di <hi rend="#b">rossonero</hi>. Maglia che indossa ancora oggi.</p>
    <p><hi rend="#b">2007, David Suazo</hi><lb/> È passato appena un anno dal duello per Ibrahimovic. Milan e <hi rend="#b">Inter</hi> si affrontano nuovamente sul mercato per un attaccante. Questa volta l’oggetto del <hi rend="#b">contendere</hi> è <hi rend="#b">David Suazo</hi> del Cagliari. Tra i nerazzurri e l’attaccante c’è già l’accordo. Ma esiste anche una clausola rescissoria da 14 milioni che l’Inter non intende pagare. <hi rend="#b">Galliani</hi> invece si. Si accorda con <hi rend="#b">Cellino</hi> (all’epoca presidente dei rossoblù) e annuncia l’acquisto dell’honduregno. La volontà di quest’ultimo però è di andare all’Inter. Galliani così cede e <hi rend="#b">Cellino</hi> asseconda l’attaccante. Suazo si veste di nerazzurro per una cifra di poco inferiore ai 14 milioni di euro e l’aggiunta della <hi rend="#b">comproprietà</hi> di un giovane <hi rend="#b">Robert Acquafresca</hi>.</p>
    <p><hi rend="#b">2014, Giacomo Bonaventura</hi><lb/> Mancano poche ore alla fine del <hi rend="#b">calciomercato</hi>. A Bergamo <hi rend="#b">Bonaventura</hi> sale in macchina per raggiungere Milano. Direzione, la sede dell’Inter. Il suo approdo in nerazzurro pare essere scontato. Nello stesso momento il Milan ha chiuso lo scambio <hi rend="#b">Biabiany</hi>–<hi rend="#b">Zaccardo</hi> con i cugini. Le visite mediche, però, non vengono superate dal francese e così Galliani si inserisce improvvisamente nella corsa per Bonaventura. Alle 21 (chiusura del mercato alle ore 23) il presidente dell’Atalanta Percassi e il centrocampista – con il suo procuratore – sono a <hi rend="#b">Casa</hi><hi rend="#b">Milan</hi>. Nel giro di trenta minuti gli accordi vengono raggiunti. Un vero a proprio blitz favorito anche dalla permanenza di <hi rend="#b">Guarin</hi> all’Inter. <hi rend="#b">Bonaventura</hi> diventa così un nuovo giocatore del Milan per 7 milioni di euro.</p>
    <p><hi rend="#b">2015, Geoffrey Kondogbia</hi><lb/> Questa volta la beffa la deve subire il Milan. Il luogo della sfida è <hi rend="#b">Montecarlo</hi>. Il Milan ha in pungo il centrocampista Geoffrey Kondogbia dopo un incontro avuto con il vicepresidente del <hi rend="#b">Monaco</hi> e i rappresentati del giocatore. L’accordo di massima è stato raggiunto. All’improvviso però si inserisce l’Inter. Fassone e Ausilio presentano un’offerta più alta, sia per il cartellino che per l’ingaggio. La cifra è di 31 milioni. <hi rend="#b">Kondogbia</hi> diventa il terzo l’acquisto più caro della storia dell’Inter dopo Vieri e Crespo. Rimarrà in nerazzurri per due anni prima di approdare al Valencia. Due anni pieni di delusione. Di lui si ricordano soltanto i suoi saltelli durante la <hi rend="#b">presentazione</hi><hi rend="#b">ufficiale</hi> al coro “chi non salta rossonero è”.</p>
    <p><hi rend="#b">2019, Stefano Sensi</hi><lb/> Il Milan si muove con grande anticipo su <hi rend="#b">Stefano</hi><hi rend="#b">Sensi</hi>. I primi contatti ci sono già ad aprile. Ma l’arrivo di Antonio Conte sulla panchina dell’Inter cambia le carte in tavola. Il tecnico vuole Sensi e l’Inter si inserisce nella trattativa. Nel giro di pochi giorni il sorpasso interista viene completato con l’accordo tra <hi rend="#b">Marotta</hi> e il direttore generale <hi rend="#b">Carnevali</hi>. Sensi approda all’Inter in prestito con diritto di riscatto fissato a circa 20 milioni. Il Milan è costretto a consolarsi con l’acquisto di Bennacer dall’Empoli.</p>
    <p>
      <hi rend="#i">Twitter: @giacomocorsetti</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>