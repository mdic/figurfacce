<doc sitename="Il Fatto Quotidiano" title="&quot;Condizioni di salute peggiorate negli ultimi giorni&quot;: Berlusconi non va in aula per il Ruby Ter (ma non chiede il legittimo impedimento) - Il Fatto Quotidiano" author="F Q" date="2020-11-30" url="https://www.ilfattoquotidiano.it/2020/11/30/condizioni-di-salute-peggiorate-negli-ultimi-giorni-berlusconi-non-va-in-aula-per-il-ruby-ter-ma-non-chiede-il-legittimo-impedimento/6021115/" hostname="ilfattoquotidiano.it" description="Negli “ultimi giorni” le condizioni di salute di Silvio Berlusconi, ricoverato a settembre per il Covid e poi guarito, hanno avuto “un’ulteriore forma di ingravescenza”, cioè di peggioramento, rispetto ad “un iter di miglioramento” che si era avuto “in precedenza” e per questo i medici che lo seguono gli hanno consigliato “riposo assoluto domiciliare, di …" categories="Giustizia" tags="Caso Ruby;Coronavirus;Processo Ruby;Ruby;Silvio Berlusconi" fingerprint="b9ec14b47b494019">
  <main>
    <head rend="h1">“Condizioni di salute peggiorate negli ultimi giorni”: Berlusconi non va in aula per il Ruby Ter (ma non chiede il legittimo impedimento)</head>
    <graphic src="https://st.ilfattoquotidiano.it/wp-content/uploads/2020/11/30/Berlusconi-condizioni-di-salute-690x362.jpg"/>
    <p>Negli “ultimi giorni” le condizioni di salute di <hi rend="#b">Silvio Berlusconi</hi>, ricoverato a settembre per il <hi rend="#b">Covid</hi> e poi guarito, hanno avuto “un’ulteriore forma di <hi rend="#b">ingravescenza”</hi>, cioè di peggioramento, rispetto ad “un iter di miglioramento” che si era avuto “in precedenza” e per questo i <hi rend="#b">medici</hi> che lo seguono gli hanno consigliato <hi rend="#b">“riposo assoluto</hi> domiciliare, di <hi rend="#b">non muoversi</hi> e di non svolgere attività”. Lo ha spiegato, producendo documenti medici, il suo legale, l’avvocato <hi rend="#b">Federico Cecconi</hi>, nell’udienza nell’aula della Fiera di Milano del <hi rend="#b">processo ‘Ruby ter’</hi>, senza chiedere comunque un rinvio per <hi rend="#b">legittimo impedimento</hi>. L’ex presidente, come spiegato, ha avuto degli episodi di <hi rend="#b">“fibrillazione atriale”</hi>. Il legale ha depositato ai giudici della settima penale, presidente del collegio<hi rend="#b"> Marco Tremolada</hi>, una serie di documenti medici nel quale, come ha chiarito il difensore, sono contenuti <hi rend="#b">“dati sensibili”</hi> sulle condizioni. Nel giugno del 2016, dopo una <hi rend="#b">grave anomalia cardiaca</hi>, Berlusconi era stato sottoposto a un delicato intervento a cuore aperto per la <hi rend="#b">sostituzione</hi> della <hi rend="#b">valvola aortica</hi>.</p>
    <p>Una situazione quella degli ultimi giorni, ha detto Cecconi, “legata ad un certo <hi rend="#b">attivismo</hi> che gli era stato sconsigliato”. Lo scorso martedì, l’ex presidente del Consiglio aveva <hi rend="#b">annullato</hi> all’ultimo minuto la sua partecipazione a <hi rend="#b"> Porta a Porta</hi>, programmata da tempo. Il presidente di </p>
    <p><hi rend="#b">Forza Italia</hi>era atteso come ospite di</p>
    <p><hi rend="#b">Bruno Vespa</hi>, ma aveva rinviato la sua partecipazione al programma a questa settimana, in una “data da definire”, aveva spiegato la</p>
    <p><hi rend="#b">Rai</hi>in una nota.</p>
    <p>Nell’udienza del <hi rend="#b">19 ottobre</hi> la difesa di Berlusconi aveva presentato <hi rend="#b">istanza</hi> di rinvio per legittimo impedimento per<hi rend="#b"> motivi di salute</hi> che era stata accolta dai giudici. Oggi il processo a carico del leader di Forza Italia e altri <hi rend="#b">28 imputati</hi>, con al centro le accuse di <hi rend="#b">corruzione in atti giudiziari</hi> e <hi rend="#b">falsa testimonianza</hi>, è ripreso con l’ascolto di <hi rend="#b">testimoni</hi>, dopo che l’ultima udienza con attività in aula risaliva allo scorso <hi rend="#b">febbraio</hi>, perché erano seguiti tanti <hi rend="#b">rinvii</hi> dovuti all’<hi rend="#b">emergenza Covid</hi> e ad impedimenti di Berlusconi, ma anche di un componente del collegio.</p>
    <p>Oggi l’avvocato Cecconi a inizio udienza ha prodotto documenti sul <hi rend="#b">“quadro attuale”</hi> delle condizioni dell’ex premier relativo agli “ultimi giorni”, una “situazione legata a un certo attivismo che gli era stato sconsigliato”. Quadro che mostra una “ulteriore forma di <hi rend="#b">ingravescenza</hi> rispetto all’iter di miglioramento” che c’era stato. E ha depositato documenti firmati dai “professori che lo seguono a distanza e del medico curante”. Medici che gli hanno consigliato “riposo assoluto domiciliare” col “consiglio di non muoversi e non svolgere attività”. Cecconi ha voluto chiarire, però, che “su espressa indicazione di Berlusconi condivisa da questa difesa”, date anche le <hi rend="#b">“numerose udienze già rinviate”</hi>, non “si intende avanzare richiesta di legittimo impedimento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>