<doc sitename="Il Fatto Quotidiano" title="Sequestro da 10,8 milioni a Marcello Dell'Utri e alla moglie, dopo la condanna per mafia non dichiararono i prestiti di Berlusconi e altre entrate - Il Fatto Quotidiano" author="Marco Lillo" date="2024-03-21" url="https://www.ilfattoquotidiano.it/2024/03/21/sequestro-da-108-milioni-a-marcello-dellutri-e-alla-moglie-dopo-la-condanna-per-mafia-non-dichiararono-i-prestiti-di-berlusconi-e-altre-entrate/7486825/" hostname="ilfattoquotidiano.it" description="Ecco perché il gip d Firenze ha sequestrato 10,8 milioni di euro a Marcello Dell'Utri e alla moglie" categories="Mafie" tags="Marcello DellUtri;Silvio Berlusconi" fingerprint="e1ba020ab0c69f25">
  <main>
    <head rend="h1">Sequestro da 10,8 milioni a Marcello Dell’Utri e alla moglie, dopo la condanna per mafia non dichiararono i prestiti di Berlusconi e altre entrate</head>
    <graphic src="https://st.ilfattoquotidiano.it/wp-content/uploads/2023/06/13/med-1200x630-31-690x362.jpg"/>
    <p>Il giudice per le indagini preliminari di Firenze, Antonella Zatini, vista la richiesta presentata dal pm il 19 gennaio 2024 di sequestro preventivo fino alla somma di 20 milioni 430mila 213 euro, nel procedimento contro Marcello Dell’Utri, ha disposto il sequestro fino a <hi rend="#b">10 milioni e 840mila euro nei confronti di Marcello Dell’Utri e fino alla somma di 8 milioni e 250mila euro anche nei confronti della moglie Miranda Ratti</hi>. Le due cifre non si sommano. Nel senso che secondo il Gip, alla fine dell’eventuale processo, in caso di condanna, se le tesi dell’accusa reggessero, sarà confiscabile un valore totale di 10 milioni e 840 mila euro. Solo 2 milioni e 590 mila euro dei quali confiscabili a Marcello Dell’Utri ‘direttamente’. Il grosso dell’importo pari a 8 milioni e 250 mila è rappresentato dalle entrate sui conti di Miranda Ratti che sono oggetto del decreto di sequestro perché, sempre per i magistrati, sarebbero sostanzialmente riferibili al marito Marcello. <hi rend="#b">Stavolta le stragi del 1993 non c’entrano</hi>, se non di rimbalzo perché sono la “ragione di connessione” per radicare la competenza su Firenze. Il sequestro discende da una contestazione diversa e più formale.</p>
    <p><hi rend="#b">L’ipotesi dell’accusa –</hi> Secondo l’ipotesi dei pm Luca Tescaroli e Luca Turco, Marcello Dell’Utri non avrebbe rispettato la norma che impone ai condannati in via definitiva per fatti di mafia di comunicare <hi rend="#b">ogni aumento o diminuzione del patrimonio personale</hi>. Chi omette la comunicazione nei termini previsti commette un reato punibile con la reclusione da due anni a sei anni, e qui viene l’aspetto dolente per il cofondatore di Forza Italia, la confisca dei beni e delle somme incamerate in aumento più la confisca per equivalente della somma pari alle cessioni in diminuzione del patrimonio, ove non comunicate. Questa doppia tagliola, in entrata e uscita, è stata applicata sia a Dell’Utri che alla moglie (<hi rend="#b">mai indagata nei procedimenti del marito</hi>) perché le entrate sono state ritenuti riferibili a Marcello. <ref target="https://www.ilfattoquotidiano.it/in-edicola/articoli/2023/09/28/dellutri-il-finto-divorzio-per-scampare-alla-confisca/7306291/">A nulla è valso il loro divorzio pronunciato il 10 giugno 2020 dal Tribunale di Milano che i pm ritengono fittizio</ref>. Le cifre contestate dai magistrati sono superiori a quelle del sequestro per effetto anche della prescrizione.</p>
    <p><hi rend="#b">L’omissione delle entrate –</hi> Per il Gip Marcello Dell’Utr<hi rend="#b">i ometteva di comunicare entro i termini stabiliti dalla legge variazioni patrimoniali</hi> per un ammontare complessivo di 42 milioni e 670 mila euro, una somma enorme risultante dalla somma di variazioni patrimoniali positive (3 milioni e 809 mila euro direttamente riconducibili a Marcello Dell’Utri più 22 milioni e 102 mila indirettamente riconducibili a Marcello per il tramite di Miranda Ratti) e variazioni negative (meno 3 milioni e 125 mila euro direttamente riconducibili a Marcello e meno 13 milioni 642 mila indirettamente riconducibili a Marcello per il tramite di Miranda Ratti). C’è di tutto. <hi rend="#b">I prestiti e le elargizioni provenienti da Silvio Berlusconi</hi> fanno la parte del leone ma non mancano compravendite di immobili e opere d’arte o bonifici provenienti da case editrici di quotidiani, probabilmente per cause di diffamazioni vinte.</p>
    <p><hi rend="#b">Alcuni periodi prescritti –</hi> La differenza tra l’ammontare contestato (42,6 milioni) e quello sequestrato (10,8 milioni) <hi rend="#b">discende soprattutto dall’operare della prescrizione</hi>. Come è noto l’ex senatore di Forza Italia<ref target="https://www.ilfattoquotidiano.it/2014/05/09/mafia-la-cassazione-conferma-la-condanna-definitiva-a-7-anni-per-dellutri/979886/"> è stato condannato con sentenza definitiva</ref> depositata dalla Cassazione il primo luglio 2014 per <hi rend="#b">concorso esterno in associazione mafiosa</hi> per i suoi rapporti con la mafia fino al 1992 e per il suo ruolo di mediazione nei rapporti estorsivi di Cosa Nostra nei confronti di Silvio Berlusconi (mai imputato) e delle sue aziende. La legge n. 646 del 1982, la cosiddetta legge Rognoni-La Torre mira a colpire nel portafoglio i soggetti legati alla mafia. Così all’articolo 81 comma II c.p. prevede che il condannato debba comunicare per un periodo di 10 anni post-sentenza le variazioni ogni anno entro il 31 gennaio gli arricchimenti e i depauperamenti.</p>
    <p>Dell’Utri secondo il Gip Zatini non avrebbe rispettato questo onere. Il reato previsto dall’articolo 81 comma II però si prescrive in sei anni che decorrono dallo scadere del termine per la comunicazione. Dunque sono entrati nel mirino del sequestro fiorentino <hi rend="#b">solo le entrate e uscite post 31 gennaio 2017</hi> perché le altre andavano comunicate prima del 31 gennaio 2018, più di sei anni fa, dunque le omesse comunicazioni sono fatte salve dalla prescrizione. Le variazioni patrimoniali positive che vengono dai bonifici di Berlusconi sono imponenti.</p>
    <p><hi rend="#b">I prestiti infruttiferi di Berlusconi –</hi> Solo sul conto di Miranda Ratti presso Banca Intesa-San Paolo dal 2016 al 2020 sono entrati 10,5 milioni di euro come<hi rend="#b"> ‘prestiti infruttiferi’ di Silvio Berlusconi</hi>. Dieci bonifici da 90mila euro ciascuno con causale “donazione di modico valore”, più un altro da 20mila euro a titolo di rimborso furono elargiti da Silvio Berlusconi a Marcello Dell’Utri tra il 19 maggio 2021 e il 22 maggio 2023. Bonifici disposti dal conto BPER ex Ubi Banca di Cologno Monzese di Berlusconi al conto intestato a Dell’Utri presso BPM. La competenza è radicata correttamente, secondo il Gip, a Firenze perché Marcello Dell’Utri è indagato da anni nel capoluogo toscano come concorrente (ipotesi già scartata nei decenni passati dagli stessi pm) per le stragi del 1993 realizzate da Cosa Nostra. <ref target="https://www.ilfattoquotidiano.it/in-edicola/articoli/2023/07/14/firenze-due-nuove-accuse-a-dellutri-per-i-milioni-da-berlusconi/7228719/">In quell’indagine Dell’Utri era indagato con Silvio Berlusconi e secondo i pm ci potrebbe essere una connessione tra i pagamenti e l’intento di occultare qualcosa che dell’Utri sa.</ref> Il Gip non entra nella disamina del merito sul reato più grave ma ammette la tesi del pm sulla connessione con il reato minore. La tesi della connessione dei pagamenti contestati alle stragi ‘persuade’, solo per questa valutazione superficiale ai fini della competenza, il Gip. Così il procedimento del sequestro di dubbia competenza resta a Firenze.</p>
    <p><hi rend="#b">Gli avvocati: “A Palermo c’è stato rigetto” –</hi> “Non posso che esprimere la mia più profonda amarezza e indignazione leggendo le calunnie che continuano ad essere diffuse ai danni del Presidente Silvio Berlusconi, nonostante la sua scomparsa. A seguito del provvedimento di sequestro disposto dal gip di Firenze nei confronti di Marcello Dell’Utri, riemerge per l’ennesima volta la fantomatica tesi sostenuta dalla Procura fiorentina secondo cui la generosità dimostrata verso il Dott. Dell’Utri costituisce il ‘prezzo che il Presidente avrebbe pagato per il suo silenzio’ – fa sapere <hi rend="#b">Giorgio Perroni</hi>, storico avvocato difensore di Silvio Berlusconi – Ed è inconcepibile che si sfrutti la notizia di un sequestro che, da quanto si è avuto modo di comprendere, si fonda sul semplice presupposto (vero o falso che sia) che Dell’Utri<hi rend="#b"> non avrebbe comunicato variazioni del proprio stato patrimoniale</hi> come, invece, avrebbe dovuto. Ma forse limitarsi a dare questa notizia non avrebbe fatto clamore quanto parlare del Presidente Berlusconi e sollecitare la fantasia dell’opinione pubblica con espressioni capziose e calunniose”.</p>
    <p><hi rend="#b">“Origine lecita delle donazioni” –</hi> “Stupisce che certi organi di informazione, che così spesso e così a lungo si sono soffermati sugli atti dell’indagine fiorentina, <hi rend="#b">non ricordino il contenuto della sentenza emessa dal Tribunale di Palermo il 13 marzo u.s.</hi><ref target="https://www.ilfattoquotidiano.it/2024/03/21/rigettata-dai-giudici-di-palermo-la-confisca-dei-beni-di-marcello-dellutri/7487455/">con la quale è stata rigettata la richiesta di applicazione di misure di prevenzione personale e patrimoniale a carico di Dell’Utri avanzata dalla Procura</ref>”. E, a maggior ragione, sorprende che non si faccia menzione del fatto che poco più di una settimana fa dei Giudici si siano confrontati anche con quegli stessi atti dell’indagine fiorentina ai quali si fa menzione (i.e. la consulenza finanziaria Mottura-Catania e la nota della DIA)<hi rend="#b"> smentendo con chiarezza e rigore la ricostruzione che ancor oggi qualcuno si ostina a sostenere</hi>. Le donazioni di denaro erano motivate dalla <hi rend="#b">profonda amicizia che legava Silvio Berlusconi</hi> a Marcello Dell’Utri e al desiderio del Presidente di aiutare una persona la cui vita era stata sconvolta da indagini e accuse ritenute prive di fondamento”. Secondo Perroni “Ancor più grave è il fatto che <hi rend="#b">l’origine lecita delle dazioni provenienti dal Presidente Berlusconi</hi> era già stata da tempo acclarata anche nei provvedimenti del Tribunale di Palermo 29.6.2022 e della Corte d’Appello di quella stessa città del 20.1.2023, che hanno rigettato la richiesta di sequestro della Procura di Palermo. Sono, quindi, ormai quasi 2 anni che la ricostruzione della Procura fiorentina è stata smentita e, malgrado ciò, si continua a calunniare il Presidente Berlusconi”.</p>
    <p><hi rend="#b">“Bonifici di Berlusconi per ragioni di affetto”-</hi> “Il sequestro riguarda somme di denaro ricevute dal dottor Dell’Utri e dalla signora Ratti attraverso bonifici effettuati, in maniera del tutto lecita e trasparente, dal dottor Berlusconi – scrivono in una nota congiunta gli avvocati <hi rend="#b">Francesco Centonze</hi> e <hi rend="#b">Filippo Dinacci</hi> – <hi rend="#b">per ragioni di affetto e gratitudine verso l’amico Dell’Utri</hi>. D’altra parte, si tratta di fatti notissimi che sono stati già oggetto, da almeno un decennio, dello scrutinio di svariate Procure<hi rend="#b"> con esiti sempre ampiamente liberator</hi>i. Da ultimo, proprio l’altro ieri, il Tribunale di Palermo ha rigettato la richiesta di confisca di prevenzione avanzata nei confronti del dott. Dell’Utri e dei suoi familiari con argomenti del tutto in controtendenza rispetto a quelli avanzati dalla Procura di Firenze”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>