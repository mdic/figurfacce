<doc sitename="Il Fatto Quotidiano" title="&quot;Oltre 4mila italiani schedati da un'azienda cinese di big data&quot;. Da Renzi e Veltroni a Berlusconi, ecco chi c'è nella lista - Il Fatto Quotidiano" author="F Q" date="2020-09-14" url="https://www.ilfattoquotidiano.it/2020/09/14/oltre-4mila-italiani-schedati-da-unazienda-cinese-di-big-data-da-renzi-e-veltroni-a-berlusconi-ecco-chi-ce-nella-lista/5930939/" hostname="ilfattoquotidiano.it" description="Ci sono personaggi della politica, come l’ex premier Matteo Renzi, Walter Veltroni e Silvio Berlusconi. Ma anche industriali del calibro di Ferrero e Merloni, fino ad alti ufficiali dell’esercito e cittadini condannati per reati gravi (dal terrorismo alla criminalità organizzata). È un elenco di 4.544 italiani quello raccolto dalla società cinese di big data Zhenhua, …" categories="Mondo" tags="Big Data;Cina;Matteo Renzi;Silvio Berlusconi;Walter Veltroni" fingerprint="6f80ba37282df550">
  <main>
    <head rend="h1">“Oltre 4mila italiani schedati da un’azienda cinese di big data”. Da Renzi e Veltroni a Berlusconi, ecco chi c’è nella lista</head>
    <graphic src="https://st.ilfattoquotidiano.it/wp-content/uploads/2020/09/14/network-database-690x362.jpg"/>
    <p>Ci sono personaggi della politica, come l’ex premier <hi rend="#b">Matteo Renzi</hi>, Walter Veltroni e <hi rend="#b">Silvio Berlusconi</hi>. Ma anche industriali del calibro di <hi rend="#b">Ferrero</hi> e Merloni, fino ad alti ufficiali dell’esercito e cittadini condannati per <hi rend="#b">reati gravi</hi> (dal terrorismo alla criminalità organizzata). È un elenco di <hi rend="#b">4.544 italiani</hi> quello raccolto dalla società cinese di big data <hi rend="#b">Zhenhua</hi>, con base a Shenzhen, diffuso nelle scorse ore dal quotidiano <hi rend="#i">Il Foglio</hi>. Il database, che in totale comprende oltre <hi rend="#b">2,4 milioni</hi> di nomi di cittadini di tutto il mondo, è stato sottratto all’azienda e trasmesso a una società di intelligence australiana, che a sua volta l’ha girato a un consorzio di giornali internazionali. Ne fanno parte anche il <hi rend="#i">Telegraph</hi>, <hi rend="#i">Sunday Times</hi>, <hi rend="#i">Indian Express</hi>, <hi rend="#i">Globe and Mail</hi> e l’<hi rend="#i">Australian Financial Review</hi>.</p>
    <p>Lo scopo dei dossier non è chiaro. Stando a quanto riportato da diversi analisti, le informazioni raccolte da Zhenhua sono disponibili <hi rend="#b">pubblicamente in rete</hi> e non derivano da attività di spionaggio. In sostanza l’azienda – analogamente a quanto fanno decine di altre società in tutto il mondo – sfrutta un <hi rend="#b">algoritmo</hi> che va a caccia di materiale online, ad esempio articoli di giornale e profili pubblici sui <hi rend="#b">social network</hi>, per poi mettere insieme tutte le informazioni e creare un fascicolo per ogni personalità di ciascun Paese. I dati raccolti comprendono <hi rend="#b">data di nascita</hi>, indirizzo, <hi rend="#b">stato civile</hi>, educazione, fotografia, profili social, affiliazione politica, <hi rend="#b">precedenti penali</hi> e altri dettagli. Di alcune persone, per esempio Renzi e Berlusconi, è ricostruita anche la rete di relazioni familiari, con nomi e dati dei <hi rend="#b">parenti più stretti</hi>.</p>
    <p>Il database, chiamato Okidb (<hi rend="#b">Oversea key information database</hi>), è finito nelle mani di <hi rend="#b">Christopher Balding</hi>, un accademico americano che ha lasciato la Cina nel 2018 in critica con il regime. È lui ad averlo trasmesso a una società di cyber sicurezza australiana di nome Internet 2.0 che ha estrapolato una parte dei nomi. Tra i profili saltati fuori, 50mila appartengono a cittadini americani, 35mila ad australiani e 9.700 ad inglesi. Come riporta il <hi rend="#i">Guardian</hi>, sono inclusi anche il primo ministro <hi rend="#b">Boris Johnson</hi>, la <hi rend="#b">Royal family</hi>, diverse celebrità ed esponenti dell’esercito. Un esponente della società, contattato dal giornale britannico, ha dichiarato che Okidb “<hi rend="#b">esiste</hi> ma non è così magico come viene descritto”, specificando che semplicemente mette in relazione le persone con i social media che utilizzano e le integra con altro materiale. “Ci sono <hi rend="#b">molte piattaforme</hi> come questa oltreoceano”. Secondo Balding, invece, il database è “tecnicamente complesso” e utilizza “strumenti di linguaggio, targeting e classificazione” delle informazioni “molto avanzati”.</p>
    <p>Su un punto gli analisti citati da <hi rend="#i">Guardian</hi> e <hi rend="#i">Washington Post</hi> sono concordi: la <hi rend="#b">raccolta globale</hi> di dati di massa – condotta da aziende private e <hi rend="#b">intelligence</hi> di tutto il mondo – offre “una miriade di opportunità” a chi la sfrutta. Da qui i dubbi su Zhenhua, basata nel <hi rend="#b">distretto tecnologico</hi> della Cina. Ex funzionari statunitensi e ricercatori del settore citati dal Post sostengono che il database trapelato in queste ore è coerente con la spinta del governo cinese di “espandere la capacità del Paese nella raccolta dei dati per <hi rend="#b">scopi strategici</hi>, anche se i dati di per sé non sono immediatamente rivelatori”. Concetto ribadito anche da <hi rend="#b">Samantha Hoffman</hi>, ricercatrice presso il Cyber center dell’Australian strategic policy institute. “Sappiamo che il <hi rend="#b">Partito comunista cinese</hi> cerca di promuovere la raccolta dei dati di massa, posto che la capacità di <hi rend="#b">elaborarli</hi> e utilizzarli arriverà in futuro”. A suo parere, l’elenco di Zhenhua dimostra che “i social media sono uno strumento importante”. Non è casuale, infatti, che le principali fonti citate nei dossier siano Facebook, LinkedIn, Twitter, Techcrunch e altre.</p>
    <p>Nel caso degli italiani, i nomi sono divisi in <hi rend="#b">tre categorie</hi>. “Persone politicamente esposte”, tra cui sono elencati parlamentari ed ex parlamentari come <hi rend="#b">Laura Boldrini</hi>, Enrico Letta e <hi rend="#b">Giulio Tremonti</hi>, ma anche imprenditori come l’ ex vicepresidente di Confindustria Lisa Ferrarini e scienziati come Carlo Doglioni, presidente dell’Istituto nazionale di Geofisica. La seconda parte è dedicata a “parenti e collaboratori”. La terza, invece, riguarda le “persone di interesse speciale”, cioè circa 3mila nomi di cittadini a processo o indagati per reati gravi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>