<doc sitename="Il Fatto Quotidiano" title="Il mistero Marta Fascina: niente festa di Forza Italia, oggi salta anche il congresso a Monza - Il Fatto Quotidiano" author="F Q" date="2024-01-28" url="https://www.ilfattoquotidiano.it/2024/01/28/il-mistero-marta-fascina-niente-festa-di-forza-italia-oggi-salta-anche-il-congresso-a-monza/7425105/" hostname="ilfattoquotidiano.it" description="Marta Fascina è tornata nell’ombra. La parlamentare di Forza Italia e ultima compagna di Silvio Berlusconi non si vede in nessuno dei festeggiamenti che in questi giorni stanno celebrando i trent’anni di Forza Italia. E salta anche gli appuntamenti di vita interna del partito. I giornali, a dire il vero, hanno rilevato che in pochi …" categories="Politica" tags="Forza Italia;Silvio Berlusconi" fingerprint="da6107db52dc389">
  <main>
    <head rend="h1">Il mistero Marta Fascina: niente festa di Forza Italia, oggi salta anche il congresso a Monza</head>
    <graphic src="https://st.ilfattoquotidiano.it/wp-content/uploads/2024/01/28/fascina-1200-690x362.jpg"/>
    <p><hi rend="#b">Marta Fascina</hi> è tornata nell’ombra. La parlamentare di<hi rend="#b"> Forza Italia</hi> e ultima compagna di <hi rend="#b">Silvio Berlusconi</hi> non si vede in nessuno dei festeggiamenti che in questi giorni stanno celebrando i trent’anni di <hi rend="#b">Forza</hi><hi rend="#b">Italia</hi>. E salta anche gli appuntamenti di vita interna del partito. I giornali, a dire il vero, hanno rilevato che in pochi hanno fatto caso alla sua assenza alle <hi rend="#b">Fontane dell’Eur</hi> dove si sono riuniti nuovi e vecchi dirigenti, <hi rend="#b">Gianni Letta</hi> compreso a portare il messaggio della famiglia. In pochi c’hanno fatto caso, forse, perché magari non fa più notizia. Sui social l’ultima traccia è del 31 dicembre quando ha ricordato Berlusconi con un post che rilanciava un vecchio video del leader di <hi rend="#b">Forza Italia</hi>. In Parlamento è data da tempo per dispersa.</p>
    <p>Tornò a fare il suo lavoro alla Camera a novembre, dopo ripetute insistenze di un pezzo di partito e perfino di <hi rend="#b">Paolo Berlusconi</hi>: “Basta con le lacrime”. Ma registra oggi il <hi rend="#i">Corriere della Sera </hi>in un pezzo di <hi rend="#b">Fabrizio Roncone</hi> “in commissione Difesa, dove ricopre pure il ruolo di segretaria, da quel giorno Marta sarà venuta, forse, una volta – dice una fonte parlamentare – E si tenga presente che, considerate tutte le guerre in corso tra Ucraina e Gaza, ci riuniamo almeno due volte alla settimana”. Prima di quel giorno di novembre era spuntata a sorpresa al Trofeo Berlusconi, allo stadio di Monza. Rinvia gli impegni politici, balena alla Camera e poi di nuovo il silenzio e l’invisibilità. Niente festa di Forza Italia. E oggi nemmeno il congresso provinciale di Monza. A confermarlo è il deputato azzurro <hi rend="#b">Fabrizio Sala</hi>, coordinatore provinciale di Fi per 12 anni. Sui motivi dell’assenza “vige il massimo riserbo” e dall’altra parte nessuno conferma i presunti motivi di salute ventilati negli ultimi giorni. Difficile anche capire a chi chiederlo, forse. L’altro giorno hanno chiesto a <hi rend="#b">Licia Ronzulli</hi>, ex storica collaboratrice di Berlusconi: ha sentito Marta Fascina? “No”. Non avete più un rapporto? “No onestamente non ce l’abbiamo più, è inutile raccontare cose che non ci sono”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>