<doc sitename="Il Fatto Quotidiano" title="Barbara Guerra: &quot;Berlusconi mi ha chiamata dopo le mie parole in tribunale&quot;" author="F Q" date="2021-10-20" url="https://www.ilfattoquotidiano.it/2021/10/20/ruby-ter-barbara-guerra-berlusconi-mi-ha-chiamata-dopo-le-mie-parole-in-tribunale/6361523/" hostname="ilfattoquotidiano.it" description="PROCESSO RUBY TER &quot;Mi ha invitata ad Arcore, io ho negato l'invito. I toni non erano amichevoli&quot; [LEGGI]" categories="Giustizia" tags="Processo Ruby;Ruby;Silvio Berlusconi" fingerprint="6d39b221f622c0b5">
  <main>
    <head rend="h1">Ruby Ter, Barbara Guerra: “Berlusconi mi ha chiamata dopo le mie parole in tribunale. Ho detto di no, i toni non erano molto amichevoli”</head>
    <graphic src="https://st.ilfattoquotidiano.it/wp-content/uploads/2021/10/20/Barbara-Guerra-690x362.jpg"/>
    <p>La definizione <hi rend="#b">“cene eleganti”</hi> per la quale le veniva “da ridere” hanno provocato una reazione, sostiene adesso <hi rend="#b">Barbara Guerra</hi>. “Il giorno dopo la mia presenza in Tribunale ho ricevuto una <hi rend="#b">telefonata</hi> da <hi rend="#b">Berlusconi</hi> che mi invitava ad <hi rend="#b">Arcore</hi>, io ho negato l’invito dicendo che, se voleva, di contattare i miei legali. I toni non erano molto amichevoli”, ha detto a margine della nuova udienza sul <hi rend="#b">caso Ruby ter</hi>, dopo che nel precedente appuntamento nel palazzo di giustizia aveva attaccato l’ex presidente del Consiglio, così come <hi rend="#b">Alessandra Sorcinelli</hi>, spiegando di voler dire la “verità” in aula e che le serate di Arcore non erano cene eleganti.</p>
    <p>Anche Sorcinelli ha detto di aver ricevuto una telefonata di Berlusconi “24 ore dopo” l’udienza del 6 ottobre, ma di non aver risposto. “Cene eleganti? Ci viene da ridere, non scherziamo”, avevano detto Guerra e Sorcinelli, due delle giovani che presero parte alle serate a <hi rend="#b">Villa San Martino</hi> e che sono imputate nel processo Ruby ter assieme a Berlusconi e altre 26 persone, al termine dell’udienza del 6 ottobre. <ref target="https://www.ilfattoquotidiano.it/2021/10/06/cene-eleganti-ad-arcore-ci-viene-da-ridere-pronte-a-parlare-al-processo-ruby-ter-chi-e-imputato-non-ci-mette-la-faccia/6344628/">Entrambe avevano affermato che l’ex premier “ci ha rovinato la vita” e si erano dette pronte a parlare durante l’esame in aula</ref>.</p>
    <p>Sia Guerra che Sorcinelli adesso raccontano di aver ricevuto, mentre erano assieme il 7 ottobre, chiamate dal leader di <hi rend="#b">Forza Italia</hi>. “È durata 10 minuti questa conversazione – ha spiegato Guerra – poi magari quando ci sarà l’udienza con i <hi rend="#b">magistrati</hi> farò presente anche di questa telefonata”. In aula, ha aggiunto Guerra, difesa dal legale <hi rend="#b">Nicola Giannantoni</hi>, “mi difenderò perché sono <hi rend="#b">innocente</hi>, non sono stata corrotta e <hi rend="#b">non ho preso soldi</hi>. Anzi, sono solo una <hi rend="#b">vittima</hi> di questo processo”. I toni della telefonata, ha spiegato, “non erano molto amichevoli, <hi rend="#b">non ho più rapporti con lui</hi> e quindi sentirmi chiamare dopo 24 ore, dopo mesi che non ti sento è un po’ strano”.</p>
    <p>“Siamo due persone perbene, di buona famiglia – ha chiarito Sorcinelli, difesa dall’avvocato <hi rend="#b">Luigi Liguori</hi> – e invece ci siamo trovate sui giornali come due criminali, <hi rend="#b">due poco di buono</hi>. Abbiamo lasciato correre sperando nel buon senso delle persone che venivano qua a testimoniare, io sono qua come donna per riprendere la mia <hi rend="#b">dignità</hi> che per dieci anni è stata calpestata, ho il diritto di difendermi e di chiarire situazioni in cui sono stata coinvolta per gente che aveva la <hi rend="#b">responsabilità</hi> su quanto accaduto”. Onestamente, ha aggiunto, “non posso risponderne io, io sono piccola così rispetto a un <hi rend="#b">uomo così potente</hi>, ho anche un po’ di paura”. Berlusconi “ha chiamato anche me – ha concluso – ma non ho risposto. Non ho voluto rispondere sapendo che era lui”.</p>
    <p>Oggi, nel processo a carico di Berlusconi e altri 28 imputati, tra cui <hi rend="#b">Karima El Mahroug</hi>, viene sentito l’ultimo teste dell’accusa, un investigatore di <hi rend="#b">polizia giudiziaria</hi> che ha svolto l’attività d’indagine svolta. Indagine che ha portato il procuratore aggiunto di Milano <hi rend="#b">Tiziana Siciliano</hi> e il pm <hi rend="#b">Luca Gaglio</hi> a sostenere che l’ex premier avrebbe corrotto con <hi rend="#b">milioni di euro</hi> le ospiti delle serate di Arcore affinché negassero il<hi rend="#b"> “bunga bunga”</hi> sentite come testi nei processi sul caso Ruby. Dopo l’ultima deposizione nelle prossime udienze ci saranno gli esami degli imputati. Se Berlusconi, come chiarito dal suo legale <hi rend="#b">Federico Cecconi</hi>, sta valutando se rendere esame, fuori dall’aula con dichiarazioni pubbliche già in tre – oltre a Guerra e Sorcinelli, anche <hi rend="#b">Marysthell Polanco</hi>) si sono dette pronte a “raccontare la verità”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>