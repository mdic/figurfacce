<doc sitename="Il Fatto Quotidiano" title="Silvio Berlusconi positivo, Zangrillo: &quot;Fase delicata, ma decorso è regolare&quot;. Clementi: &quot;Carica virale alta, in cura con Remdesivir&quot; - Il Fatto Quotidiano" author="F Q" date="2020-09-06" url="https://www.ilfattoquotidiano.it/2020/09/06/silvio-berlusconi-positivo-zangrillo-fase-delicata-ma-decorso-e-regolare-clementi-carica-virale-alta-in-cura-con-remdesivir/5922207/" hostname="ilfattoquotidiano.it" description="Il “decorso è regolare” e Silvio Berlusconi è “tranquillo”. Il professore Alberto Zangrillo definisce così il quadro clinico dell’ex presidente del Consiglio, ricoverato da venerdì al San Raffaele con un principio di polmonite bilaterale causata dal coronavirus. Il medico personale dell’ex cavaliere ha spiegato che la “fase è delicata” ma “manifesto un cauto ottimismo che …" categories="Cronaca" tags="Coronavirus;Silvio Berlusconi" fingerprint="7dfa5b2d8b16e131">
  <main>
    <head rend="h1">Silvio Berlusconi positivo, Zangrillo: “Fase delicata, ma decorso è regolare”. Clementi: “Carica virale alta, in cura con Remdesivir”</head>
    <graphic src="https://st.ilfattoquotidiano.it/wp-content/uploads/2020/09/04/berlusconizangrillo-1-690x362.jpg"/>
    <p>Il <hi rend="#b">“decorso è regolare”</hi> e <hi rend="#b">Silvio Berlusconi</hi> è “tranquillo”. Il professore <hi rend="#b">Alberto Zangrillo</hi> definisce così il quadro clinico dell’ex presidente del Consiglio, ricoverato da venerdì al San Raffaele con un principio di <hi rend="#b">polmonite bilaterale</hi> causata dal <hi rend="#b">coronavirus</hi>. Il medico personale dell’ex cavaliere ha spiegato che la <hi rend="#b">“fase è delicata”</hi> ma “manifesto un <hi rend="#b">cauto ottimismo</hi> che ribadisco”. Berlusconi “sta reagendo in modo ottimale alle cure, il che non vuol dire cantare vittoria dato che appartiene alla categoria definita più<hi rend="#b"> fragile”</hi>. <ref target="https://www.ilfattoquotidiano.it/2020/09/05/berlusconi-positivo-zangrillo-condizioni-stabili-cauto-ma-ragionevole-ottimismo/5921551/">Una situazione stabile rispetto a quella descritta sabato dal medico</ref>.</p>
    <p>Secondo quanto si è appreso, Berlusconi ha trascorso un’altra notte tranquilla ed è descritto di <hi rend="#b">umore sereno</hi> e Zangrillo ha manifestato anche a lui la soddisfazione per il <hi rend="#b">buon decorso</hi> della malattia. L’ex premier, racconta il <hi rend="#i">Corriere della Sera</hi>, riceve i pasti cucinati direttamente nella sua villa di <hi rend="#b">Arcore</hi> e durante la giornata di sabato ha chiesto più volte chiarimenti allo staff medico sul decorso e il ricovero: “Come sta procedendo? <hi rend="#b">Quando posso uscire?</hi> Tra otto giorni sarò fuori di qui?”.</p>
    <p>Di certo, dopo le dimissioni, Berlusconi dovrà osservare un <hi rend="#b">periodo di riposo</hi> e attendere la <hi rend="#b">negativizzazione</hi>. La <hi rend="#b">carica virale</hi> presente nel suo tampone, ha spiegato <hi rend="#b">Massimo Clementi</hi>, direttore del laboratorio di microbiologia e virologia del San Raffaele, era <hi rend="#b">“alta”</hi>. All’ex premier non viene fornito <hi rend="#b">ossigeno</hi>, ha specificato, ed è in terapia con <hi rend="#b">Remdesivir</hi>, farmaco sviluppato per combattere l’<hi rend="#b">Ebola</hi> e risultato efficace contro il coronavirus “se utilizzato nelle fasi precoci”.</p>
    <p>“La scelta di questo trattamento testimonia che l’<hi rend="#b">infezione è limitata</hi> a una replicazione virale – spiega Clementi – In altre parole, Berlusconi non è andato incontro alla famosa tempesta <hi rend="#b">citochinica</hi> (che provoca uno stato di <hi rend="#b">infiammazione</hi> generalizzata dell’organismo, richiede <hi rend="#b">cure speciali</hi> e, nello scorso marzo, ha provocato tante morti, <hi rend="#i">ndr</hi>). Sta solo combattendo contro il virus e dal punto di vista <hi rend="#b">respiratorio</hi> le cose stanno andando bene”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>