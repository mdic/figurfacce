<doc sitename="Il Fatto Quotidiano" title="Iva Zanicchi: &quot;Silvio Berlusconi mi disse: tu sei pazza da legare! Non mi voleva in politica. Il mio Pippi mi manca. Sono stata un po' cattiva e ho tradito&quot; - Il Fatto Quotidiano" author="F Q" date="2025-04-24" url="https://www.ilfattoquotidiano.it/2025/04/24/iva-zanicchi-silvio-berlusconi-poltiica-marito-pippi-santa-peccatrice/7963565/" hostname="ilfattoquotidiano.it" description="Iva Zanicchi: &quot;Il Signore mi metterà un bel po’ in Purgatorio. Non sono una santa, anzi sono una grande peccatrice&quot;" categories="Trending News" tags="Iva Zanicchi;Musica Italiana;Silvio Berlusconi" fingerprint="c9af0463084e0701">
  <main>
    <p><hi rend="#b">Iva Zanicchi</hi> è pronta a far parte della lunga lista di artisti che lanceranno il proprio tormentone estivo. Il 2 maggio esce <hi rend="#b">“Dolce far niente</hi>“: “<hi rend="#b">È un brano con un testo in cui mi rispecchio perché parla dei ricordi dolci, belli, di una vita,</hi> – ha affermato a Il Corriere della Sera – che può essere anche ieri l’altro. È una canzone piena di speranza, di amore, di riflessioni, un po’ da dolce vita felliniana. Parla di spiaggia, di mare, è sicuramente una bella canzone estiva. C’è anche il sound <hi rend="#b">Afro-House del duo di deejay e producer A-Clark &amp; VINNY</hi>, un bel connubio tra la tradizione, perché io sono una cantante melodica, e il contemporaneo, con un ritmo afro-beat che mi ha incuriosito e conquistato subito”.</p>
    <p>E ancora: “<hi rend="#b">Ho una grande nostalgia del passato, perché avevo vicino a me un uomo che mi amava, che era comprensivo, che era dolce, sì, abbiamo anche litigato tanto,</hi> ma eravamo in simbiosi. Con Fausto, ma io lo chiamavo Pippi, abbiamo vissuto sempre in allegria. Sembra un concetto sciocco ma credo che le unioni, quelle felici e durature, sono quelle in cui si ride tanto. È la noia che uccide la convivenza e noi non ci siamo mai annoiati”.</p>
    <p>Errori nella vita? “<hi rend="#b">Credo di essere la cantante che ha fatto più errori nella sua vita,</hi> artisticamente parlando. Ho fatto di tutto e di più. Soltanto che la gente, non so perché, mi ama lo stesso. Ad esempio ho alternato generi molto sofisticati a canzoni per bambini, canzoni impegnate a brani troppo leggeri, a volte dovevo essere più coerente, ma me ne sono fregata”.</p>
    <p>Così come la politica “fu un altro errore. In Italia non la perdonano a nessuno e non l’hanno perdonata neanche a me. Però anche se ci ho messo tanto, alla fine sono riuscita a farla dimenticare. <hi rend="#b">Giuro che non fu Silvio Berlusconi a convincermi.</hi> Anzi. Sono una testona, ho la testa dura, e sono andata io a rompergli le scatole. Quando gli dissi che mi volevo candidare lui mi rispose: tu sei pazza da legare, hai un programma che va bene, guadagni tanto, hai l’amore della gente, perché ti vuoi mettere in politica?”.</p>
    <p>Il pensiero si sposta in avanti di qualche anno: “<hi rend="#b">Il Signore mi metterà un bel po’ in Purgatorio.</hi> Non sono una santa, anzi sono una grande peccatrice. Sono stato un po’ cattiva, ho tradito, che è una parola che odio. Però è successo, con il mio primo marito ci siamo traditi. Del resto mi sono sposata vergine, a 27 anni, eh. In qualche modo dovevo recuperare”.</p>
  </main>
  <comments/>
</doc>