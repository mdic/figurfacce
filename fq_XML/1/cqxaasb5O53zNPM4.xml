<doc sitename="Il Fatto Quotidiano" title="Silvio Berlusconi Boahene, il giovane calciatore con il nome dell'ex premier" author="F Q" date="2023-08-16" url="https://www.ilfattoquotidiano.it/2023/08/16/silvio-berlusconi-boahene-esordisce-in-emilia-giovane-calciatore-con-il-nome-dellex-premier-il-padre-volevo-chiamarlo-come-un-grande-leader/7262734/" hostname="ilfattoquotidiano.it" description="&quot;Volevo chiamarlo come un grande leader&quot;, ha spiegato il padre" categories="Calcio" tags="Modena;Silvio Berlusconi" fingerprint="bfdcd57c8908e815">
  <main>
    <head rend="h1">Silvio Berlusconi Boahene, esordisce in Emilia calciatore 17enne col nome dell’ex premier. Il papà: “L’ho chiamato come un grande leader”</head>
    <graphic src="https://st.ilfattoquotidiano.it/wp-content/uploads/2023/08/16/ipiccy_image-67-690x362.jpg"/>
    <p>Si chiama <hi rend="#b">Silvio Berlusconi Boahene</hi>, dove “Silvio Berlusconi” è il nome di battesimo: ha fatto il giro d’Italia l’anagrafica di un giovane calciatore modenese, nato nel 2005 da una famiglia originaria del Ghana. Il padre, <hi rend="#b">Antony Boahene</hi>, arrivato in Italia nel 2002, ha spiegato alla <hi rend="#i">Gazzetta di Modena </hi>il motivo di una scelta così singolare per il nome di suo figlio: “Volevo chiamarlo come un <hi rend="#b">grande capo politico</hi>, di cui mi piaceva tutto e a cui devo il mio permesso di soggiorno”.</p>
    <p>Domenica 13 agosto il 17enne – che frequenta le superiori a Modena e tifa per il Milan, come tutta la famiglia – ha esordito con la maglia della <hi rend="#b">Virtus Castelfranco</hi> (squadra di calcio di Eccellenza, la quinta serie del campionato italiano) nell’amichevole contro il Corticella. È entrato in campo nei 15 minuti finali, prendendo il posto di <hi rend="#b">Enrico Raspadori</hi>, fratello del più noto Giacomo, attaccante del Napoli. E il nome in distinta non è passato inosservato, diventando in pochi giorni un curioso “caso” nazionale.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>