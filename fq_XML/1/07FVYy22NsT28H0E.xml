<doc sitename="Il Fatto Quotidiano" title="Forza Italia, Maria Stella Gelmini e Mara Carfagna si candidano alle primarie - Il Fatto Quotidiano" author="F Q" date="2019-06-25" url="https://www.ilfattoquotidiano.it/2019/06/25/forza-italia-maria-stella-gelmini-e-mara-carfagna-si-candidano-alle-primarie/5281029/" hostname="ilfattoquotidiano.it" description="Maria Stella Gelmini e Mara Carfagna si candidano alle primarie di Forza Italia. Salgono così a tre – l’altro è Giovanni Toti , che ha salutato le contender con un “più siamo, meglio è” – i contendenti per la guida degli azzurri nel dopo-Berlusconi. La vicepresidente della Camera ha spiegato che ‘scende in campo’ ma che …" categories="Politica" tags="Forza Italia;Giovanni Toti;Mara Carfagna;Mariastella Gelmini;Silvio Berlusconi" fingerprint="1eb738043964534d">
  <main>
    <head rend="h1">Forza Italia, Maria Stella Gelmini e Mara Carfagna si candidano alle primarie</head>
    <graphic src="https://st.ilfattoquotidiano.it/wp-content/uploads/2019/06/25/Forza-Italia-Gelmini-Carfagna-1300.jpg"/>
    <p><hi rend="#b">Maria Stella Gelmini</hi> e <hi rend="#b">Mara Carfagna</hi> si candidano alle <hi rend="#b">primarie</hi> di <hi rend="#b">Forza Italia</hi>. Salgono così a tre – l’altro è <hi rend="#b">Giovanni Toti</hi> , che ha salutato le contender con un “più siamo, meglio è” – i contendenti per la guida degli azzurri nel <hi rend="#b">dopo-Berlusconi</hi>. La vicepresidente della Camera ha spiegato che ‘scende in campo’ ma che “il leader resta Silvio Berlusconi” che “ha indicato un <hi rend="#b">percorso importante</hi>, congressuale, un bagno di democrazia, e lo gestiremo con lui”. L’ex ministro dell’istruzione ha invece occorre “ripartire dall’Italia che produce, non da quella che aspetta il <hi rend="#b">reddito di cittadinanza”</hi> e chiarisce che la ‘sua’ Fi non sarà “la <hi rend="#b">stampella della Lega</hi>, alla quale chiediamo pari dignità” né darà di gomito “alla sinistra come facevano i <hi rend="#b">vecchi partiti</hi> di centro”.</p>
    <p>Tra la destra di Salvini e la sinistra di Zingaretti “c’è uno spazio enorme” e Forza Italia “si deve attrezzare per una grande <hi rend="#b">campagna di ascolto</hi> soprattutto per intercettare quei milioni di italiani che non vanno più a votare”. Poi la prima stoccata a Giovanni Toti,<ref target="https://www.ilfattoquotidiano.it/2019/06/19/forza-italia-berlusconi-nomina-carfagna-e-toti-nuovi-coordinatori-lui-replica-la-rivoluzione-si-fa-con-i-contenuti/5268181/"> membro del board (ne fanno parte, oltre ai 3 sfidanti, anche Anna Maria Bernini e Antonio Tajani) annunciato da Berlusconi per gestire la fase congressuale</ref>: “È partito con il </p>
    <p><hi rend="#b">piede sbagliato</hi>. Il board non è stato ancora convocato dal presidente Berlusconi e lui già si è mosso comportandosi da</p>
    <p><hi rend="#b">leader</hi>, dimenticando che è un nominato come tutti noi”. Tuttavia,</p>
    <p><ref target="https://www.ilfattoquotidiano.it/2019/06/18/forza-italia-per-toti-prove-generali-di-scissione-da-berlusconi-registrato-il-nome-del-nuovo-partito/5264369/">la decisione di Toti di restare in Forza Italia</ref>è stata da lei bene accolta: “La</p>
    <p><hi rend="#b">scissione</hi>non avrebbe fatto bene al partito”. Gelmini non teme di apparire un</p>
    <p><hi rend="#b">terzo incomodo</hi>nella corsa delle primarie tra Toti e Carfagna: “Il primo a chiedere le</p>
    <p><hi rend="#b">primarie aperte</hi>è stato Toti. Magari alla fine saremo anche in 4, in 5, dobbiamo tornare a essere inclusivi”.</p>
    <p>Carfagna si dice consapevole invece “che c’è molto da fare, che il <hi rend="#b">terreno da recuperare</hi> è tanto, ma il partito si è rimesso in moto”. Sui territori “c’è <hi rend="#b">entusiasmo</hi> e voglia di fare, ma è necessario cambiare le parole d’ordine”. La vicepresidente della Camera aggiunge che Forza Italia deve avere la capacità di “far emergere meglio quanto di buono facciamo, ad esempio ogni giorno in <hi rend="#b">Parlamento</hi>, dove deputati e senatori, guidati egregiamente proprio da Gelmini e Bernini, si impegnano senza sosta per <hi rend="#b">avanzare proposte</hi>, che però sembrano finire nel cono d’ombra a causa delle <hi rend="#b">continue liti</hi> interne alla maggioranza di governo”. Quindi traccia la rotta in vista delle primarie: far tornare Forza Italia al ruolo di <hi rend="#b">“partito stabilizzatore</hi> che renda l’Italia un paese affidabile”.</p>
    <p>L’allargamento dei candidati è stato salutato con serenità da Toti: “Più candidati ci sono alla contendibilità del centrodestra, più sono <hi rend="#b">assolutamente felice</hi>, spero che ce ne siano da fuori Forza Italia, che si aggiungano a noi da tutte le sensibilità di un <hi rend="#b">mondo che si è disperso</hi> in questi anni”. Ma di fronte alla fase congressuale c’è anche chi mostra <hi rend="#b">scetticismo</hi>. È il caso di <hi rend="#b">Stefano Parisi</hi>, leader di Energie per l’Italia e candidato dal centrodestra nel 2015 a sindaco di Milano e poi sfidante di Zingaretti in Regione Lazio: “Se il rinnovamento di Forza Italia si dovesse ridurre a un <hi rend="#b">congresso di apparati</hi>, con tessere e voti ponderati, per nominare un coordinatore alla guida di un partito complementare a Salvini, sarebbe solo un modo di <hi rend="#b">prolungare l’agonia”</hi>. Per Parisi “bisogna fare una <hi rend="#b">profonda riflessione</hi> sul perché l’<hi rend="#b">area liberale</hi> e popolare ha perso il rapporto con i propri elettori. Per costruire nuove <hi rend="#b">leadership</hi> non bisogna aver paura del voto popolare. Non si tratta di primarie ma solo la volontà di sottoporsi ad un confronto aperto”. </p>
    <p>L’urgenza, secondo il deputato azzurro <hi rend="#b">Alessandro Cattaneo</hi>, è invece che Fi inizi “a parlare agli italiani invece che tra di noi in esasperati<hi rend="#b"> esercizi di tattica politica”</hi>. “Al netto di candidature legittime alle primarie, non ancora convocate e non ancora definite da regole – ha aggiunto – mi sembra che si stia perdendo ulteriore tempo nel discutere intorno a <hi rend="#b">giuste ambizioni</hi><hi rend="#b">personali</hi> e non al futuro di Forza Italia e del Paese”. Il deputato di Fi si augura che “dalle riunioni e dagli eventi in calendario possano venir fuori <hi rend="#b">regole credibili</hi> e che riescano a garantire il contributo certo e importantissimo di amministratori locali, militanti, giovani, società civile”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>