<doc sitename="Il Fatto Quotidiano" title="Luigi Berlusconi con la futura sposa in vacanza: dal matrimonio rimandato alla positività al covid - Il Fatto Quotidiano" author="F Q" date="2020-09-03" url="https://www.ilfattoquotidiano.it/2020/09/03/luigi-berlusconi-con-la-futura-sposa-in-vacanza-dal-matrimonio-rimandato-alla-positivita-al-covid/5918636/" hostname="ilfattoquotidiano.it" description="Villa Certosa si è trasformata in un “mini focolaio” nel focolaio, quello della Costa Smeralda. Lì hanno contratto il coronavirus Silvio Berlusconi e i figli Barbara e Luigi. E, secondo quanto riferisce Repubblica citando fonti azzurre, in un primo momento l’ex premier avrebbe rimproverato proprio i figli per le loro leggerezze durante le vacanze: troppi …" categories="Attualità" tags="Silvio Berlusconi" fingerprint="fc8551fb291e4521">
  <main>
    <p>Villa Certosa si è trasformata in un “mini focolaio” nel focolaio, quello della <hi rend="#b">Costa Smeralda</hi>. Lì hanno contratto il coronavirus <hi rend="#b">Silvio Berlusconi</hi> e <hi rend="#b">i figli Barbara e Luigi.</hi> E, secondo quanto riferisce Repubblica citando fonti azzurre, in un primo momento l’ex premier avrebbe <hi rend="#b">rimproverato proprio i figli</hi> per le loro leggerezze durante le vacanze: troppi contatti con l’esterno, senza le precauzioni adeguate</p>
    <p>Luigi, trentadue anni, stava trascorrendo le vacanze sull’isola assieme alla futura sposa, la fidanzata <hi rend="#b">Federica Fumagalli</hi>. Il primo agosto scorso era apparsa all’albo pretorio del Comune di Milano la comunicazione del loro<hi rend="#b"> matrimonio</hi>, la cui data è top secret anche se ora potrebbe subire un rinvio proprio a causa del contagio. Per la coppia si tratterebbe dell’ennesimo rinvio: dopo la proposta fatta il giorno di Natale del 2019, si era infatti parlato di un matrimonio estivo per il terzogenito dell’ex premier e di Veronica Lario, ma poi lo scoppio dell’epidemia di Covid-19 aveva <hi rend="#b">costretto al rinvio</hi> in autunno.</p>
    <p>Trentadue anni ancora da compiere lui, impegnato nel mondo della finanza, un anno in meno lei, esperta in pubbliche relazioni, Luigi e Federica si sono conosciuti quando entrambi frequentavano l’università Bocconi di Milano e <hi rend="#b">da quasi dieci anni anni sono una coppia</hi> dall’indole molto riservata. Sempre attenti a tenersi alla larga dai riflettori dei giornali di gossip, su di loro era circolata l’anno scorso la voce di una <hi rend="#b">possibile gravidanza</hi>, subito smentita. Per il momento gli unici ‘cuccioli’ di famiglia sono Uno e Arturo i due pastori tedeschi di Luigi.</p>
  </main>
  <comments/>
</doc>