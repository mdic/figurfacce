<doc sitename="Il Fatto Quotidiano" title="Lega, Rixi: &quot;Berlusconi vuole che cada il governo? Ci chiese lui di fare un esecutivo alleandoci anche con M5s&quot; - Il Fatto Quotidiano" author="Gisella Ruccia" date="2018-12-18" url="https://www.ilfattoquotidiano.it/2018/12/18/lega-rixi-berlusconi-vuole-che-cada-il-governo-ci-chiese-lui-di-fare-un-esecutivo-alleandoci-anche-con-m5s/4844806/" hostname="ilfattoquotidiano.it" description="“Berlusconi dice che il governo gialloverde deve cadere? Veramente lui è stato il primo a chiederci di fare un governo per dare stabilità al Paese, anche alleandoci col M5s. Non è che si può entrare in un governo e dopo 6 mesi spegnere la luce o staccare la spina”. Sono le parole del viceministro alle …" categories="Politica" tags="Edoardo Rixi;Genova;Governo Conte;Lega;Movimento 5 Stelle;Ponte Morandi;Silvio Berlusconi;Unione Europea" fingerprint="ab819214778ef0ad">
  <main>
    <p>“<hi rend="#b">Berlusconi</hi> dice che il <hi rend="#b">governo gialloverde deve cadere</hi>? Veramente lui è stato il primo a chiederci di fare un governo per dare stabilità al Paese, <hi rend="#b">anche alleandoci col M5s</hi>. Non è che si può entrare in un governo e dopo 6 mesi spegnere la luce o staccare la spina”. Sono le parole del viceministro alle Infrastrutture, <hi rend="#b">Edoardo Rixi (Lega)</hi>, nel corso di <hi rend="#b">24 Mattino</hi>, su Radio24.<lb/> Il politico leghista aggiunge: “<hi rend="#b">Alle elezioni europee dubito che ci candideremo con Forza Italia</hi>, anche se siamo alleati in tante realtà locali. Il tema relativo al governo nazionale è un po’ differente, anche perché i numeri in Parlamento parlano chiaro. E’ evidente che bisogna traghettare questo Paese in una condizione di stabilità economica, anche per evitare quello che sta succedendo in <hi rend="#b">Francia</hi>. In momento difficile della Ue, l’esecutivo di <hi rend="#b">Macron</hi> non è riuscito a risolvere la dissociazione tra la base sociale e il governo. E questo dimostra che, se si prendono politiche sbagliate, si rischia di creare una instabilità sociale molto forte”.<lb/> Non ci sta uno dei conduttori, <hi rend="#b">Oscar Giannino</hi>, che si rende protagonista di un vivace botta e risposta con Rixi.</p>
    <p>Il sottosegretario, poi, si pronuncia sulla ricostruzione del <hi rend="#b">ponte di Genova</hi>: “Quale progetto vincerà la gara? <hi rend="#b">Renzo Piano</hi>, al di là del fatto che si è messo subito a disposizione delle istituzioni locali, è genovese e quindi <hi rend="#b">gioca in casa.</hi> E’ chiaro che il commissario straordinario, che è anche il sindaco di Genova, tiene conto dei tempi di realizzazione e del fatto che ci debba essere una ricaduta importante a livello locale. Genova ha vissuto un momento assolutamente difficile anche dal punto di vista occupazionale, e noi ci aspettiamo che ci siano scelte che aiutino la città”.<lb/> E chiosa: “Sono contento che <hi rend="#b">si ricostruisca il ponte in un anno</hi> e che, come avevamo promesso, i cantieri partano prima di Natale. Siamo siamo riusciti a imprimere un’accelerata. A<hi rend="#b"> me interessa poco chi ricostruisce il ponte</hi>, mi interessa che si ricostruisca bene, in tempi accettabili e soprattutto da imprese italiane, visto che c’e’ una voglia di rivincita”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>