<doc sitename="Il Fatto Quotidiano" title="Recovery fund, all'opposizione Salvini è l'unico ad attaccare l'accordo Ue. Meloni: &quot;Conte si è battuto&quot;. Berlusconi: &quot;Intesa è positiva&quot; - Il Fatto Quotidiano" author="F Q" date="2020-07-21" url="https://www.ilfattoquotidiano.it/2020/07/21/recovery-fund-allopposizione-salvini-e-lunico-ad-attaccare-laccordo-ue-meloni-conte-si-e-battuto-berlusconi-intesa-e-positiva/5875205/" hostname="ilfattoquotidiano.it" description="Un po’ più solo. O isolato. Il Consiglio Europeo ha trovato l’accordo sul Recovery fund, il presidente Sergio Mattarella ha espresso “soddisfazione” al premier Giuseppe Conte per l’intesa raggiunta a Bruxelles ma Matteo Salvini non è contento. Al leader della Lega l’accordo tra i paesi dell’Unione europea non è piaciuto. Gli 82 miliardi a fondo …" categories="Politica" tags="Forza Italia;Giorgia Meloni;Lega;Matteo Salvini;Silvio Berlusconi" fingerprint="a5b55c766009293d">
  <main>
    <head rend="h1">Recovery fund, all’opposizione Salvini è l’unico ad attaccare l’accordo Ue. Meloni: “Conte si è battuto”. Berlusconi: “Intesa è positiva”</head>
    <graphic src="https://st.ilfattoquotidiano.it/wp-content/uploads/2020/07/21/salvinidestra-690x362.jpg"/>
    <p>Un po’ più solo. O isolato. Il <ref target="https://www.ilfattoquotidiano.it/2020/07/21/recovery-fund-intesa-raggiunta-su-750-miliardi-allitalia-36-in-piu-82-a-fondo-perduto-e-127-di-prestiti-conte-momento-storico-ora-ripartire-con-forza/5874746/"> Consiglio Europeo ha trovato l’accordo sul Recovery fund</ref>, il presidente </p>
    <p><hi rend="#b">Sergio Mattarella</hi>ha</p>
    <p><ref target="https://www.ilfattoquotidiano.it/2020/07/21/recovery-fund-mattarella-vede-conte-soddisfazione-per-lesito-che-rafforza-lue-create-condizioni-proficue-per-litalia-ora-interventi-concreti-ed-efficaci/5875045/">espresso “soddisfazione” al premier</ref>per l’intesa raggiunta a Bruxelles ma</p>
    <hi rend="#b">Giuseppe Conte</hi>
    <p><hi rend="#b">Matteo Salvini</hi>non è contento. Al leader della</p>
    <p><hi rend="#b">Lega</hi>l’accordo tra i paesi dell’</p>
    <p><hi rend="#b">Unione europea</hi>non è piaciuto. Gli 82 miliardi a fondo perduto e i 127 di prestiti per l’ex ministro sono “una</p>
    <p><hi rend="#b">fregatura grossa come una casa</hi>in fondo al tunnel”. Di più: “Se il Mes era una fregatura, questo è una</p>
    <p><hi rend="#b">Superfregatura</hi>“. E quella siglata nella notte a Bruxelles è stata solo “</p>
    <p><hi rend="#b">un’eurosbornia</hi>“.</p>
    <p>Molto diversi, invece, i toni degli altri due leader del centrodestra. <hi rend="#b">Giorgia Meloni</hi> riconosce al premier di “<hi rend="#b">essersi battuto</hi> per contrastare le pretese egoistiche dei Paesi nordici”, e nel suo comunicato stampa fa scrivere: “Abbiamo votato a Bruxelles per il debito comune, che ha reso possibile il Recovery Fund. Abbiamo tifato per l’Italia in ogni momento. Con la coscienza a posto ora, a negoziato concluso, voglio dire che Conte è uscito in piedi ma poteva e doveva andare meglio. In che senso? Meloni sostiene che i frugali ottengono “il ridimensionamento del Recovery Fund”, anche se per “l’Italia si conserva un livello accettabile di sussidi a fondo perduto”. Per la leader di Fratelli d’Italia “è stato sbagliato dare per acquisiti i 500 miliardi di sussidi proposti da Merkel e Macron e poi aprire a un taglio in cambio di zero condizionalità. È tornato a casa con meno sussidi e più condizionalità. Gli <hi rend="#b">riconosciamo di essersi battuto per contrastare le pretese egoistiche</hi> dei Paesi nordici ma il risultato finale purtroppo non è quello che speravamo”. Insomma: la leader di Fdi non stappa lo champagne (anzi lo spumante) però non sembra <hi rend="#b">particolarmente critica</hi> verso l’intesa europea e neanche nei confronti del presidente del consiglio, che in altre occasioni ha attaccato frontalmente.</p>
    <p><hi rend="#b">Silvio Berlusconi</hi> va oltre e definisce “quella di stanotte” come “una <hi rend="#b">notizia positiva</hi>” per l’Italia perché “i fondi sono saliti a 208 miliardi ed una parte importante sono a fondo perduto”. L’intesa sul Recovery per l’ex cavaliere “<hi rend="#b">toglie argomenti ai nemici dell’Europa</hi>“. Chi sono i nemici dell’Europa? “Il condizionamento che certi <hi rend="#b">partiti sovranisti</hi> esercitano sulla politica di diversi Paesi europei”. A chi si riferisce il leader di Forza Italia? Al suo allegato leghista? Non si sa. Di sicuro per l’ex premier l’accordo sul Recovery è apre la strada a un “piano di riforme accettato dall’Ue, un piano improntato al futuro e non di tipo assistenziale o statalista e questa volta chiediamo al governo che l’opposizione sia davvero coinvolta nelle decisioni”.</p>
    <p>Ma l’opposizione deve essere coinvolta tutta insieme o separatamente? Per Salvini il centrodestra deve andare unito da Conte, anche se <hi rend="#b">Lega</hi>, Fdi e <hi rend="#b">Fratelli d’Italia</hi> hanno posizioni molto diverse sul Recovery. L’ex titolare del Viminale ha convocato una conferenza stampa alla Camera in mattinata per commentare con toni bellicosi l’accordo raggiunto a <hi rend="#b">Bruxelles</hi> poche ore prima. “Quei soldi arriveranno se va bene tra un anno e solo e soltanto se l’Italia farà le riforme nel campo della giustizia, della sanità, delle pensioni, del lavoro e dell’istruzione richieste dall’Europa. Tradotto <hi rend="#b">ti presto dei soldi se ritorni alla Legge Fornero</hi> e se mi metti una patrimoniale sulla casa e sui risparmi”, ha sostenuto il leader della Lega, evocando un accordo nato addirittura per sbarrare al suo partito la strada del governo. “C’è la clausola sullo Stato di diritto: A pensare male… quando la Lega torna al governo e chiude i porti, uno alza il ditino e dice ‘non rispettano i diritti, non gli diamo neanche una lira”. Addirittura il leader del Carroccio sospetta che il Recovery servirà a <hi rend="#b">condizionare le scelte dei futuri governi</hi>: “C’è il sospetto che lo abbiano firmato proprio per questo, Qualcuno al governo in questo momento ma che è minoranza nel Paese ha fatto questa mossa”.</p>
    <p>Parole e concetti molto diversi dalle note moderate di Fdi o entusiaste di Forza Italia. Insomma: <hi rend="#b">nell’attività di picconatura</hi> dell’accordo europeo, l’ex ministro dell’Interno si trova in larga minoranza. E infatti a chi gli fa notare i toni completamente opposti usati da Berlusconi, risponde vago: “<hi rend="#b">Forza Italia ha votato col Pd e M5S</hi> la Commissione quindi ha tutto il diritto di essere contenta, ma il destino degli italiani non è in mano alla Commissione Europea”. A Montecitorio, a sparare a palle incatenate contro l’intesa, Salvini si è fatto accompagnare da <hi rend="#b">Alberto Bagnai</hi>, responsabile economico del Carroccio. Il senatore è un vero miscredente del <hi rend="#b">Recovery. </hi>Il 18 giugno, intervistato da Peter Gomez durante <hi rend="#i">Sono le venti</hi>, era apparso molto scettico sull’accordo europeo. “Un domani, se dovesse essere approvato il Recovery fund, l’Italia diventerà <hi rend="#b">beneficiario netto</hi> cioè prenderà più soldi dall’Europa rispetto a quanto versa, perché dunque lei parla di trappola franco tedesca?”, aveva chiesto il direttore del <hi rend="#i">fattoquotidiano.it</hi>. “Perché lei da per scontata una cosa che non lo è – era stata la risposta – Questo è quello che viene raccontato dai giornali ma <hi rend="#b">nei corridoi di Bruxelles si dice che ci possiamo dimenticare di diventare beneficiari netti</hi>“. Gomez lo aveva incalzato: “È la prima volta che l’Unione europea comincia a pensare che è possibile fare un <hi rend="#b">debito comune</hi>, ammetterà che è una piccola vittoria, un passetto verso le cose che dice il suo partito”. Bagnai dunque aveva promesso: “Lei ha usato il futuro, <hi rend="#b">ammetterò</hi>. Lo ammetterò quando succederà, per ora non è successo”. Oggi al fianco di Salvini il senatore è rimasto in silenzio: non ha ammesso nulla. Dai corridoi di Bruxelles, invece, nessuna notizia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>