<doc sitename="Il Fatto Quotidiano" title="Silvio Berlusconi annuncia: &quot;Farò un codice dei diritti degli animali, i miei 11 cani dormono tutti con me&quot; - Il Fatto Quotidiano" author="F Q" date="2019-03-23" url="https://www.ilfattoquotidiano.it/2019/03/23/silvio-berlusconi-annuncia-faro-un-codice-dei-diritti-degli-animali-i-miei-11-cani-dormono-tutti-con-me/5058231/" hostname="ilfattoquotidiano.it" description="“Gli animali sono esseri senzienti, non cose”. Parola di Silvio Berlusconi che, ospite di “Dalla parte degli animali“, la trasmissione di Rete4 ideata e condotto dalla deputata di Forza Italia Michela Vittoria Brambilla, ha annunciato: “Farò un codice dei diritti degli animali, che devono essere tutelati”. L’ex premier ha rivelato infatti di avere una grande passione …" categories="Politica" tags="Silvio Berlusconi" fingerprint="a1fa3d43b13ea755">
  <main>
    <head rend="h1">Silvio Berlusconi annuncia: “Farò un codice dei diritti degli animali, i miei 11 cani dormono tutti con me”</head>
    <graphic src="https://st.ilfattoquotidiano.it/wp-content/uploads/2019/03/23/Berlusconi-cani-1300.jpg"/>
    <p>“Gli animali sono esseri senzienti, non cose”. Parola di <hi rend="#b">Silvio Berlusconi</hi> che, ospite di “<hi rend="#i">Dalla parte degli animali</hi>“, la trasmissione di Rete4 ideata e condotto dalla deputata di <hi rend="#b">Forza Italia</hi><hi rend="#b">Michela Vittoria Brambilla</hi>, ha annunciato: “<hi rend="#b">Farò un codice dei diritti degli animali,</hi> che devono essere tutelati”. L’ex premier ha rivelato infatti di avere una grande passione per gli amici a quattro zampe e ha raccontato anche qualche scena di vita familiare con i suoi<hi rend="#b"> 11 cani</hi>: Dudù, Dudina, Peter, Trilli, Wendy, Harley, Rambo, Marilyn e Ginny “<hi rend="#b">dormono in camera con me</hi>, si svegliano con me, fanno colazione con me”.</p>
    <p>“Per dare concreta attuazione a questo principio, sancito a livello europeo, si deve affermarlo anche nella nostra <hi rend="#b">Costituzione</hi> – ha spiegato Berlusconi -. Meritano di essere tutelati tutti gli animali, compresi quelli destinati all’alimentazione umana. Oggi milioni di animali vivono una vita-non vita negli allevamenti intensivi e fino a qualche tempo fa se ne curavano in pochi. Ma <hi rend="#b">la sensibilità è mutata,</hi> e anch’io credo che si debba superare il sistema delle gabbie”.</p>
    <p>Per Berlusconi <hi rend="#b">il randagismo “è una vergogna</hi> che dobbiamo lasciarci alle spalle. Il passo più importante è agevolare le adozioni e rendere più facile la vita dei proprietari di animali, sui quali pesano un ingiustificabile carico fiscale così come divieti anacronistici di accedere in luoghi pubblici. L’affetto degli amici a quattro zampe vuol dire molto per le famiglie che li ospitano e che devono essere aiutate”. “Sono<hi rend="#b"> felice di aver preso in canile</hi> molti dei cani che vivono con me o che ho regalato ai miei familiari – ha concluso l’ex premier -. Un cane adottato ti darà un amore ancora più grande, perché sa che l’hai salvato”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>