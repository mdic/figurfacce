<doc sitename="Il Fatto Quotidiano" title="Silvio Berlusconi dopo il malore: &quot;Sì, ho avuto paura. La mia unica malattia inguaribile è l'ottimismo&quot; - Il Fatto Quotidiano" author="F Q" date="2019-05-05" url="https://www.ilfattoquotidiano.it/2019/05/05/silvio-berlusconi-dopo-il-malore-si-ho-avuto-paura-la-mia-unica-malattia-e-lottimismo/5154759/" hostname="ilfattoquotidiano.it" description="“È stato molto doloroso, ora però è passato. Tutti sanno che i dolori, le disavventure fisiche non mi hanno mai fermato. L’unica malattia inguaribile che mi affligge da sempre è l’ottimismo“. Ha avuto paura? “Sì. Non si deve aver paura di confessare di aver avuto paura”. Silvio Berlusconi risponde così alle domande in una intervista …" categories="Politica" tags="Elezioni Europee 2024;Matteo Salvini;San Raffaele;Silvio Berlusconi" fingerprint="3c87b665f94a97dd">
  <main>
    <head rend="h1">Silvio Berlusconi dopo il malore: “Sì, ho avuto paura. La mia unica malattia inguaribile è l’ottimismo”</head>
    <graphic src="https://st.ilfattoquotidiano.it/wp-content/uploads/2016/09/silvio-berlusconi-675.jpg"/>
    <p>“È stato molto doloroso, ora però è passato. Tutti sanno che i dolori, le disavventure fisiche non mi hanno mai fermato. L<hi rend="#b">’unica malattia inguaribile che mi affligge da sempre è l’ottimismo</hi>“. Ha avuto paura? “Sì. Non si deve aver paura di confessare di aver avuto paura”. <hi rend="#b">Silvio Berlusconi</hi> risponde così alle domande in una intervista <ref target="https://www.ilfattoquotidiano.it/2019/04/30/berlusconi-operato-per-occlusione-intestinale-e-in-terapia-intensiva-in-salute-sara-dimesso-nei-prossimi-giorni/5144313/">al Corriere della Sera dopo l’intervento subito nei giorni scorsi</ref>. Il leader di Forza Italia si trova ancora ricoverato <ref target="https://www.ilfattoquotidiano.it/2019/05/03/berlusconi-probabili-dimissioni-lunedi-lex-cavaliere-labbiamo-scampata-bella-anche-stavolta/5151450/">al San Raffaele di Milano, dove è stato operato per una occlusione intestinale, e potrebbe essere dimesso lunedì</ref>.</p>
    <p>Per l’ex premier, candidato alle prossime europee, Matteo Salvini, segretario del Carroccio e vicepremier, è “<hi rend="#b">continuamente sotto scacco del M5S</hi>“, “Matteo – spiega – è una formidabile macchina da comizi, ma non è riuscito a orientare il governo alla realizzazione di qualche <hi rend="#b">punto del programma di centrodestra</hi> grazie al quale sono stati eletti nei collegi molti suoi parlamentari insieme a quelli di Forza Italia e Fratelli d’Italia. La conseguenza è che Salvini condivide le decisioni sbagliate dei Cinque Stelle assumendosene così la corresponsabilità davanti agli elettori. Questo governo – aggiunge – fa male alle imprese,<hi rend="#b"> ci fa perdere posti di lavoro</hi>, attenta alle nostre libertà e anche dal punto di vista della sicurezza avrei qualcosa da dire”.</p>
    <p>“Il centrodestra – puntualizza anche rispetto alle alleanze – è il presente e sarà anche il futuro. L’abbiamo fondato noi 25 anni fa e lo dimostrano i successi nelle amministrazioni locali e le difficoltà di questo governo.<hi rend="#b"> Non esiste un’alternativa credibile al centrodestra che sia anche vincente</hi>“. Sullo scenario europeo, spiega invece: “Il Partito popolare europeo deve lasciare l’alleanza con le sinistre e dar vita ad una nuova alleanza con i liberali, i conservatori, i partiti democratici di destra. Siamo riusciti a far eleggere il nostro Tajani a presidente del Parlamento europeo proprio così, <hi rend="#b">senza i voti del Pse.</hi> Sono convinto che tanto Salvini quanto Viktor Orbán capiranno il valore di questa alleanza. D’altronde i sovranisti, anche quelli italiani, al Parlamento europeo saranno una forza minore. Da soli non conteranno nulla, non avranno alcun ascolto. Il Ppe invece è decisivo per qualsiasi maggioranza. Dal suo interno lo indurremo a realizzare questo cambiamento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>