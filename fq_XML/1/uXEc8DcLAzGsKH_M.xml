<doc sitename="Il Fatto Quotidiano" title="Ti ricordi... Tomas Skhuravy: gol, grinta, Genoa nel cuore e quel rimpianto di Spinelli per non averlo mai venduto per colpa dei tifosi - Il Fatto Quotidiano" author="Cristiano Vella" date="2020-03-06" url="https://www.ilfattoquotidiano.it/2020/03/06/ti-ricordi-tomas-skhuravy-gol-grinta-genoa-nel-cuore-e-quel-rimpianto-di-spinelli-per-non-averlo-mai-venduto-per-colpa-dei-tifosi/5727959/" hostname="ilfattoquotidiano.it" description="“Maledetto, maledetto lui e maledetto io”. La frase è ipotetica ma è molto probabile che Aldo Spinelli vada molto vicino a pensarla o a pronunciarla quando si vede comparire davanti, nei pensieri o fisicamente sui giornali e in tv l’immagine di un vichingo di circa due metri in maglia rossoblu. Tomas Skhuravy è tra i …" categories="Calcio" tags="Genoa;Serie A;Silvio Berlusconi" fingerprint="c9b2312b4dffed25">
  <main>
    <head rend="h1">Ti ricordi… Tomas Skhuravy: gol, grinta, Genoa nel cuore e quel rimpianto di Spinelli per non averlo mai venduto per colpa dei tifosi</head>
    <graphic src="https://st.ilfattoquotidiano.it/wp-content/uploads/2020/03/06/skuravy-branco-aguilera-1200-690x362.jpg"/>
    <p>“<hi rend="#b">Maledetto</hi>, maledetto lui e maledetto io”. La frase è ipotetica ma è molto probabile che <hi rend="#b">Aldo Spinelli</hi> vada molto vicino a pensarla o a pronunciarla quando si vede comparire davanti, nei pensieri o fisicamente sui <hi rend="#b">giornali</hi> e in tv l’immagine di un <hi rend="#b">vichingo</hi> di circa due metri in maglia rossoblu. <hi rend="#b">Tomas Skhuravy</hi> è tra i più amati giocatori che abbiano vestito <hi rend="#b">la maglia del Genoa </hi>e probabilmente il più grande rimpianto dell’ex presidente rossoblù. Attenzione: non il classico <hi rend="#b">rimpianto</hi> di un dirigente, un giocatore non comprato e poi esploso, o mandato via troppo presto e poi diventato un <hi rend="#b">campione</hi>, no. Rimpianto per non averlo venduto.</p>
    <p>Sì, perché <hi rend="#b">Tapie</hi> con l’<hi rend="#b">Olympique Marsiglia</hi> lo avrebbe preso a 27 miliardi di lire, <hi rend="#b">Berlusconi</hi> col Milan a 18: dovette rifiutare Spinelli, a <hi rend="#b">Genoa</hi> sarebbe scoppiata la rivoluzione se l’avesse ceduto, ma quella mancata <hi rend="#b">cessione</hi> è uno dei suoi più grandi rimpianti, tant’è che ne parla ogni volta, in ogni caso. 27 miliardi o 18, tantissimi soldi per l’epoca: nel primo caso si parla della <hi rend="#b">cifra</hi><hi rend="#b">record</hi> pagata dalla Juventus per <hi rend="#b">Vialli</hi>, nel secondo caso dei soldi spesi dal Milan per <hi rend="#b">Papin</hi>. Cifre blu. Non che il cecoslovacco avesse gran <hi rend="#b">velleità</hi> di <hi rend="#b">andarsene</hi>, anzi: a lui Genova piaceva e a Genova piaceva lui. Perché era forte quel <hi rend="#b">vichingo</hi> di quasi due metri, con i capelli lunghi, la faccia e il fisico da <hi rend="#b">guerriero</hi> e i piedi educati, forte e un po’ matto: caratteristiche ideali per far breccia nel cuore di una <hi rend="#b">tifoseria</hi> pazza d’amore per la squadra, come quella <hi rend="#b">rossoblù</hi>.</p>
    <p>Spinelli sognava in grande e dopo la splendida promozione in A firmata da <hi rend="#b">Scoglio</hi>, al professore aveva fornito un tris di uruguayani: <hi rend="#b">Pato</hi><hi rend="#b">Aguilera</hi>, che sarebbe offensivo liquidare con due parole, <hi rend="#b">Ruben Paz</hi>, che giocò così così e <hi rend="#b">Perdomo</hi>, che secondo <hi rend="#b">Boskov</hi> era un gradino sotto il suo cane come qualità. Dopo un campionato tranquillo Spinelli si affidò a <hi rend="#b">Bagnoli</hi>, che chiese un <hi rend="#b">centravanti</hi> da affiancare al funambolico <hi rend="#b">Pato</hi>. Anzi, pretese<hi rend="#b"> quel centravanti</hi> di cui si era innamorato durante Italia 90: <hi rend="#b">Thomas Skhuravy</hi>, vicecapocannoniere della competizione e fresco di rivoluzione di <hi rend="#b">velluto</hi>. Si dice che qualche <hi rend="#b">difensore</hi> italiano, già chiamato a un superlavoro ogni domenica visti gli attaccanti che popolavano la Serie A all’epoca, vedendolo giocare in quel <hi rend="#b">mondiale</hi> si sia augurato che non arrivasse mai nel Bel Paese: difficilissimo da marcare visto il fisico, la <hi rend="#b">forze</hi> e i piedi buoni che ne facevano un <hi rend="#b">centravanti</hi> di peso sì, ma tutt’altro che <hi rend="#b">statico</hi>. Sugli scongiuri dei difensori prevale il desiderio di <hi rend="#b">Bagnoli</hi>: Spinelli glielo compra, e gli prende anche <hi rend="#b">Branco</hi>, difensore brasiliano con la dinamite nel sinistro, e il centrocampista <hi rend="#b">Bortolazzi</hi>.</p>
    <p>Si parte male: 1 sola vittoria in 9 giornate, <hi rend="#b">Skuhravy</hi> non segna per 7 partite, lasso temporale che oggi gli avrebbe garantito l’etichetta di <hi rend="#b">bidone</hi>. Con la <hi rend="#b">Fiorentina</hi> la svolta: al novantesimo bell’aggancio, <hi rend="#b">dribbling</hi> sul difensore e botta d’esterno a far secco <hi rend="#b">Mareggini</hi>. Il campionato del cecoslovacco cambia: segna a <hi rend="#b">raffica</hi>, fa un sacco di <hi rend="#b">capriole</hi> (sua esultanza per eccellenza che gli vale anche un coro) e la coppia con <hi rend="#b">Aguilera</hi> funziona a meraviglia, sono amici oltre che compagni di reparto, e il Genoa vola. Un girone dopo, proprio 29 anni fa il 10 marzo del 1991, sempre con la <hi rend="#b">Fiorentina</hi>, <hi rend="#b">Skhuravy</hi> segna una doppietta garantendo la vittoria al Genoa per 3 a 2. In mezzo gol vittoria alla <hi rend="#b">Juve</hi> al <hi rend="#b">Delle</hi><hi rend="#b">Alpi</hi> e in totale 15 perle: dimostra che i difensori italiani che non lo volevano in A avevano ragione. Le <hi rend="#b">palle</hi><hi rend="#b">alte</hi> le domina, arrampicandosi, anticipando, spostando e non facendosi spostare di un <hi rend="#b">millimetro</hi>, coi piedi è tutt’altro che scarso. Con Pato che <hi rend="#b">ubriaca</hi> le difese e Thomas che le sfianca la squadra di <hi rend="#b">Bagnoli</hi> finisce quarta e va in <hi rend="#b">Europa</hi>. E quel gigante fa tutto fuorché <hi rend="#b">pavoneggiarsi</hi> delle sue prodezze: gira tranquillamente per la città e per le spiagge, beve <hi rend="#b">birra</hi> tra i tifosi, si schianta in auto qua e là per la <hi rend="#b">Riviera</hi>, distruggendo solo le <hi rend="#b">auto</hi>, per fortuna.</p>
    <p>L’avventura in <hi rend="#b">Uefa</hi> sarà pure memorabile per Skhuravy, fin da subito: il primo turno è tosto contro l’<hi rend="#b">Oviedo</hi> di <hi rend="#b">Lacatus</hi> e <hi rend="#b">Irureta</hi>, che vince 1 a 0 all’andata. Il ritorno finisce 3 a 1, col gol qualificazione appunto di Skhuravy che arriva al 90esimo, nel delirio totale del <hi rend="#b">Ferraris</hi> che esplode. Dopo tocca a <hi rend="#b">Dinamo</hi> e <hi rend="#b">Steaua Bucarest</hi> farsi eliminare a suon di gol da Aguilera e Thomas, ne segnano 5 in quattro gare. Non è finita: ai quarti tocca al <hi rend="#b">Liverpool</hi> venire eliminato, Skhuravy non segna, ma lo fa Pato, con una <hi rend="#b">doppietta</hi>, consentendo ai rossoblu di scrivere la storia, diventando la prima italiana a espugnare <hi rend="#b">Anfield</hi>. L’avventura si ferma con l’<hi rend="#b">Ajax</hi> che poi vincerà la Coppa in finale col <hi rend="#b">Toro</hi>. Skuhravy segnerà ancora, e ancora e ancora, per un totale di 70 gol in rossoblu: ci penserà <hi rend="#b">Tapie</hi> per il suo Marsiglia allora stellare, proponendo 27 miliardi a <hi rend="#b">Spinelli</hi>, ci penserà Berlusconi per sostituire <hi rend="#b">Van Basten</hi>, già sofferente, offrendo 18 miliardi. Spinelli però dovrà rifiutare, dicendo sempre che è stato un errore, però. Skhuravy segna, anche senza più Aguilera accanto, venduto al Toro (su ordine di <hi rend="#b">Craxi</hi>, dice <hi rend="#b">Spinelli</hi>) ma il Genoa cala di <hi rend="#b">rendimento</hi>, fino a retrocedere, nonostante i gol di Thomas. Lui ci sarà anche in B, perché ha <hi rend="#b">Genova</hi> nel cuore, ma durerà poco: con un <hi rend="#b">ginocchio</hi> ormai malandato a furia di <hi rend="#b">battaglie</hi> a gennaio 1996, dopo 8 presenze e un solo gol, andrà allo <hi rend="#b">Sporting</hi><hi rend="#b">Lisbona</hi>, giocando solo 4 volte, per poi tornare in patria al <hi rend="#b">Viktoria</hi><hi rend="#b">Zizkov</hi> e chiudere la carriera. Oggi osserva <hi rend="#b">talenti</hi>, ha i capelli bianchi e sembra sempre un <hi rend="#b">vichingo</hi> e ha aperto una scuola calcio vicino <hi rend="#b">Genova</hi>: chissà che come <hi rend="#b">allenamento</hi> per i piccoli difensori non proponga di farsi marcare. In tal caso, come i <hi rend="#b">difensori</hi> di 30 anni prima…poveretti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>