<doc sitename="Il Fatto Quotidiano" title="Fabio Fazio non darà voce ai 'no-vax': &quot;Buon senso&quot;. E su Berlusconi: &quot;Mi ha 'convocato' in camerino, ecco cosa mi ha detto&quot;" author="Giuseppe Candela" date="2021-09-09" url="https://www.ilfattoquotidiano.it/2021/09/09/fabio-fazio-non-dara-voce-ai-no-vax-buon-senso-e-su-berlusconi-mi-ha-convocato-in-camerino-ecco-cosa-mi-ha-detto/6315617/" hostname="ilfattoquotidiano.it" description="&quot;FECE USCIRE TUTTI, ERO UN PO' PREOCCUPATO...&quot; Le parole del conduttore" categories="Televisione" tags="Fabio Fazio;Silvio Berlusconi" fingerprint="fb906d3930cd73a1">
  <main>
    <p>Debutterà <hi rend="#b">domenica 3 ottobre</hi> la nuova edizione di “<hi rend="#b">Che tempo che fa</hi>“, la storica trasmissione condotta da <hi rend="#b">Fabio Fazio</hi> tornerà in onda su Rai3 con una certezza: non darà voce ai no-vax. “Veramente vorrei applicare solo un po’ di buon senso in televisione.<hi rend="#b"> Mi sembra di vivere in un mondo impazzito</hi>, dall’Afghanistan a quelli che non si vogliono vaccinare mentre il virus fa milioni di morti. Ci tocca leggere di professori universitari contrari al green pass, nell’anno in cui è stata sconfitta la poliomielite nel mondo. Viene in mente quel libro di <hi rend="#b">Roberto Vacca</hi> che si intitolava Medioevo prossimo venturo. Ci siamo. E senza nemmeno <hi rend="#b">la spiritualità del Medioevo</hi>”, ha dichiarato il conduttore savonese in un’intervista al Foglio.</p>
    <p>Nessun dibattito tra categorie, nessuno scontro tra virologi e no-vax: “È il momento di essere un po’ assertivi. Bisogna ricominciare come in prima elementare, dai fondamentali: dalla A di Abecedario. <hi rend="#b">Lì fuori c’è anche chi va contromano in autostrada</hi>. Ma non ci fai un giornale o un talk-show, <hi rend="#b">invitandoli a parlare di guida sicura</hi> con il comandante della polizia stradale. Non sono posizioni paritarie. <hi rend="#b">Confalonieri dice che i no-vax servono alla sceneggiatura del talk show?</hi> Certo. Ma poi tutto questo ha degli effetti, perché non è vero che il pubblico sa sempre distinguere. Il pubblico ci crede. Si appassiona. In taluni programmi vengono dette cose terribili, <hi rend="#b">anche violentissime</hi>. E se però in tv tutto finisce lì, una volta spente le telecamere, per la gente fuori non è così. La finzione e la recita non vengono percepite come tali. Le parole possono fare molto male. Edoardo Sanguineti quando venne a Sanremo nel 1999 <hi rend="#b">disse ai giovani in concorso che ‘le parole sono importantissime, non sprecatele’</hi>. Questo vuol dire che dobbiamo chiudere qui la nostra conversazione, ma vuol dire anche che chi parla in tv ha una grande responsabilità. Ovviamente si può dire e fare tutto, ma bisogna assumersela questa responsabilità. E sono certo che chi dà voce all’antiscienza, poi, se finisce sotto i ferri per l’appendicite, vuole essere operato da un chirurgo. <hi rend="#b">Non dal mago do Nascimento</hi>”.</p>
    <p>Un concetto chiaro e che poco ha a che a fare, secondo Fazio, con la libertà di espressione: “Se tu non ti vaccini e resti a casa senza uscire mai, sono fatti tuoi. <hi rend="#b">Ma se esci, non esiste una libertà di contagiare</hi>.” Dal 3 ottobre la trasmissione vedrà ancora una volta nel cast fisso Luciana Littizzetto ma anche le new entry Tullio Solenghi e Massimo Lopez, oltre ai numerosi ospiti internazionali e non pronti a presenziare nel titolo di Rai3. Ormai non più ostacolato da Salvini (“L’ha fatto per 123 volte, diciamo che non ne sento la mancanza”) e <hi rend="#b">dove anche Berlusconi è stato ospite</hi>, cosa impensabile fino a pochi anni fa.</p>
    <p>Ospitata che Fazio racconta al Foglio svelando un retroscena inedito: “<hi rend="#b">Prima dell’intervista la sua segretaria mi aveva detto che Berlusconi voleva parlarmi in privato, da solo a quattr’occhi</hi>. E la cosa mi preoccupava. Mi chiedevo quale grossa notizia dovesse darmi: un nuovo partito? Non ero in ansia, ma quasi. Arriva il giorno dell’intervista e lui è in ritardo. Ci sono appena tre minuti prima che inizi la trasmissione. Quindi corro, trafelato mentre i secondi volano. Esco dallo studio, attraverso il cortile, e lo raggiungo in camerino. <hi rend="#b">Lui mi saluta, chiede a tutti di uscire</hi>. E quando finalmente siamo da soli mi dice: ‘<hi rend="#b">Lei deve tagliarsi la barba’</hi>.”</p>
  </main>
  <comments/>
</doc>