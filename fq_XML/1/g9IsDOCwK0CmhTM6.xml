<doc sitename="Il Fatto Quotidiano" title="Europee, la sexy prof: &quot;Mi candido coi Popolari. Userò fondi Ue per creare spiagge di scambisti&quot;. Lite con Parenzo - Il Fatto Quotidiano" author="F Q" date="2019-04-26" url="https://www.ilfattoquotidiano.it/2019/04/26/europee-la-sexy-prof-mi-candido-coi-popolari-usero-fondi-ue-per-creare-spiagge-di-scambisti-scontro-con-parenzo/5136676/" hostname="ilfattoquotidiano.it" description="“Mi candido per le elezioni europee coi Popolari per l’Italia. È un partito liberale e cristiano. E io sono liberale e cattolica, credo in Dio e Gesù Cristo. Frequento ogni tanto le chiese. Le mie serate ai club privée? Mica faccio niente di male. Il Papa ultimamente ha detto che il sesso è un dono di …" categories="Politica" tags="Elezioni Europee 2024;La Zanzara;Luigi di Maio;Matteo Renzi;Matteo Salvini;Silvio Berlusconi" fingerprint="aaed99fc62bf8c6d">
  <main>
    <p>“Mi candido per le<hi rend="#b"> elezioni europee coi Popolari per l’Italia.</hi> È un partito liberale e cristiano. <hi rend="#b">E io sono liberale e cattolica, credo in Dio e Gesù Cristo.</hi> Frequento ogni tanto le chiese. Le mie serate ai club privée? Mica faccio niente di male. I<hi rend="#b">l Papa ultimamente ha detto che il sesso è un dono di Dio e che non è un peccato. Anzi, più lo fai e più fai del bene</hi>, più ce n’è e meglio è”. Così, ai microfoni de <hi rend="#b">La Zanzara</hi> (Radio24), annuncia la sua candidatura alle europee con la<hi rend="#b"> lista cristiano-democratica Popolari per l’Italia Anna Ciriani</hi>, nota come la “porno prof. Di Pordenone” e balzata agli onori della cronaca nel <hi rend="#b">2008</hi> per essere stata sospesa dall’insegnamento a seguito della diffusione di alcune sue foto alla <hi rend="#b">Festa dell’Eros a Berlino</hi>. L’ex docente di italiano non ha mai nascosto la sua frequentazione di club per scambisti e lo ribadisce nel corso della trasmissione radiofonica, rendendosi protagonista di un vivace alterco con uno dei conduttori, <hi rend="#b">David Parenzo</hi>.</p>
    <p>Ciriani spiega: ” La politica mi è sempre piaciuta.<hi rend="#b"> Sono laureata in storia contemporanea, ho tre abilitazioni.</hi> Certo, mi piacciono le ammucchiate, ma anche la politica è un’ammucchiata. Sono anche frequentatrice di spiagge per scambisti e nudisti, come quella di <hi rend="#b">Cap D’Agde</hi>. <hi rend="#b">E spero che molti scambisti votino per me.</hi><hi rend="#b">Cap D’Agde in Francia è veramente la Disneyland degli adulti.</hi> E infatti, siccome sono candidata al Sud, vorrei creare una grande spiaggia scambista nel Mezzogiorno coi fondi europei. Insomma, creare la Cap d’Agde italiana. Perché il francese può averlo e l’Italia no? Noi siamo meglio dei francesi”.</p>
    <p>I toni si accendono quando Parenzo definisce “porcherie” le attività dell’ex insegnante, la quale non ci sta: “A uno che ragiona così cosa vuoi che gli spieghi? Ormai lui ha raggiunto la pace dei sensi, uno che parla così è finito. Ho già capito che non funziona più. Guarda le farflalle, dai. Ti do un bacio lo stesso. Goditi la vita, che è breve. Io non rinnego le mie esperienze, ci ho messo sempre la faccia. E non c’è niente di male. Guardi che io ho visto delle <hi rend="#b">foto della Merkel nuda su una spiaggia</hi>“.<lb/> Il giornalista ribatte: “Ma io la querelo, a me funziona benissimo. Stia tranquilla che funziona bene. E non dica <hi rend="#b">fake news</hi> e stupidaggini”.</p>
    <p>Ciriani poi risponde ad alcune domande di Cruciani sui politici nostrani: “<hi rend="#b">Quello che mi elettrizza di più è Salvini. Prima mi piaceva Berlusconi, ma adesso ha una certa età</hi> e bisogna avere rispetto per lui. Di Salvini mi ispira tutto, lo porterei in qualche club privée, è un <hi rend="#b">bel ragazzo, giovane e ruspante. Di Maio? Può andare bene come schiavetto. Chi frusterei in un rapporto sadomao? Renzi. Che è finito</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>