<doc sitename="Il Fatto Quotidiano" title="Casapound in piazza con il centrodestra, Salvini: &quot;Aperti a tutti&quot;. Malumori Fi, ma Berlusconi: &quot;Non mi interessa, ci sarò&quot; - Il Fatto Quotidiano" author="F Q" date="2019-10-17" url="https://www.ilfattoquotidiano.it/2019/10/17/casapound-in-piazza-con-il-centrodestra-salvini-aperti-a-tutti-malumori-fi-ma-berlusconi-non-mi-interessa-ci-saro/5520578/" hostname="ilfattoquotidiano.it" description="A meno di due giorni dalla manifestazione in piazza San Giovanni a Roma, è già un caso nel centrodestra la partecipazione di Casapound. Il leader del Carroccio Matteo Salvini, intervenendo da Terni, ha sminuito il problema: “Noi abbiamo aperto la piazza a tutti gli italiani di buona volontà, poi ovviamente la organizza la Lega e …" categories="Politica" tags="Silvio Berlusconi" fingerprint="b38d517cd140701c">
  <main>
    <head rend="h1">Casapound in piazza con il centrodestra, Salvini: “Aperti a tutti”. Malumori Fi, ma Berlusconi: “Non mi interessa, ci sarò”</head>
    <graphic src="https://st.ilfattoquotidiano.it/wp-content/uploads/2019/10/17/Berlusconi-1200-690x362.jpg"/>
    <p>A meno di due giorni dalla manifestazione in piazza San Giovanni a Roma, è già un caso nel centrodestra la partecipazione di Casapound. Il leader del Carroccio<hi rend="#b"> Matteo Salvini</hi>, intervenendo da <hi rend="#b">Terni</hi>, ha sminuito il problema: “Noi abbiamo aperto la piazza a tutti gli italiani di buona volontà, poi ovviamente la organizza la Lega e sul palco interviene chi decide la Lega. Questo giochino della piazza dei fascisti ormai fa ridere e non ci crede più nessuno”. Più difficile da accettare per Forza Italia. L’ex Cavaliere Silvio Berlusconi infatti, ha detto che parteciperà e interverrà dal palco nonostante per molti dei suoi la presenza del gruppo neofascista è motivo di forte imbarazzo: “Se sabato in piazza c’è Casapound? Non lo so e non mi interessa”, ha dichiarato, “<hi rend="#b">c’è a rischio la libertà</hi> e se c’è questo rischio io vado dappertutto”.</p>
    <p>Se la presidente di Fratelli d’Italia Giorgia Meloni per ora tace, tra gli azzurri, specialmente gli ‘anti-sovranisti’, già contrari alla partecipazione di Fi e del loro leader a una kermesse “promossa dalla Lega che punta a cannibalizzare Fi”, c’è forte malumore. “È giusto manifestare contro una manovra fatta di tasse e debito pubblico, come quella che le sinistre al governo stanno per infliggere agli italiani”, ha detto la vicepresidente della Camera<hi rend="#b"> Mara Carfagna</hi>. “Ma ritrovarsi in piazza fianco a fianco con esponenti di estremadestra, che hanno annunciato la propria presenza sabato a San Giovanni, non potrebbe che creare difficoltà in chi, come me, ha vissuto e condiviso la storia e i valori rappresentati negli ultimi 25 anni da Forza Italia. Per questo condivido le perplessità già esposte da autorevoli colleghi e l’invito rivolto al mio partito a riflettere sulla partecipazione a una manifestazione che sta assumendo <hi rend="#b">una connotazione ben distante dalle nostre radici liberali</hi>, moderate, riformiste”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>