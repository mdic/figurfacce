<doc sitename="Il Fatto Quotidiano" title="Camera, insulti sessisti a una deputata, scoppia il caos in Aula. Sisto (FI) al M5s: &quot;Vergognatevi&quot;. D'Uva: &quot;Nulla di cui scusarci&quot; - Il Fatto Quotidiano" author="F Q" date="2018-11-28" url="https://www.ilfattoquotidiano.it/2018/11/28/camera-insulti-sessisti-a-una-deputata-scoppia-il-caos-in-aula-sisto-fi-al-m5s-vergognatevi-duva-nulla-di-cui-scusarci/4797797/" hostname="ilfattoquotidiano.it" description="Insulti e minacce alla Camera dopo che il deputato di Forza Italia, Francesco Paolo Sisto, ha denunciato il trattamento subito dalla collega Matilde Siracusano che giorni fa prese le difese di Silvio Berlusconi. “Contro Siracusano commenti e insulti sessisti. Vergognatevi e chiedete scusa” ha attaccato Sisto. “Non abbiamo nulla di cui scusarci” ha replicato il …" categories="Politica" tags="Camera dei deputati;Francesco Paolo Sisto;Mara Carfagna;Silvio Berlusconi" fingerprint="19a3b63c997e53bd">
  <main>
    <p>Insulti e minacce alla Camera dopo che il deputato di Forza Italia, <hi rend="#b">Francesco Paolo Sisto</hi>, ha denunciato il trattamento subito dalla collega<hi rend="#b"> Matilde Siracusano</hi> che giorni fa prese le difese di <hi rend="#b">Silvio Berlusconi</hi>. “Contro Siracusano commenti e insulti sessisti. Vergognatevi e chiedete scusa” ha attaccato Sisto. “Non abbiamo nulla di cui scusarci” ha replicato il capogruppo del M5s, <hi rend="#b">Francesco D’Uva</hi>. A fatica è riuscita a riportare l’ordine in Aula la presidente di turno, <hi rend="#b">Mara Carfagna</hi>: “Stigmatizzo il comportamento di entrambi i gruppi parlamentari, offese e minacce non sono ammessi”.</p>
    <p>Sulla questione è intervenuto anche il presidente della Camera,<hi rend="#b"> Roberto Fico</hi>: “Tutta la mia <hi rend="#b">solidarietà alla deputata Siracusano</hi> per gli insulti indegni che ha ricevuto e a tutte le altre colleghe per le offese, i commenti sgradevoli, le insinuazioni di cui sono continuamente oggetto. Ogni forza politica deve farsi carico con fermezza e senza tentennamenti di<hi rend="#b"> contrastare questo orribile atteggiamento culturale</hi>. Bisogna combattere la visione di una società maschilista – ha continuato – un atteggiamento generale sessista che si manifesta in molteplici settori del nostro Paese. E vanno condannate in modo forte e senza appello tutte quelle persone che invece di rispondere politicamente alle questioni poste dalle nostre deputate si lasciano andare a commenti di stampo puramente sessista che niente hanno a che fare con i temi sollevati”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>