<doc sitename="Il Fatto Quotidiano" title="Inni a Mussolini e post contro il 25 aprile: il candidato di Forza Italia e Italia Viva a Corsico nella bufera - Il Fatto Quotidiano" author="F Q" date="2020-08-25" url="https://www.ilfattoquotidiano.it/2020/08/25/inni-a-mussolini-e-post-contro-il-25-aprile-il-candidato-di-forza-italia-e-italia-viva-a-corsico-nella-bufera/5910038/" hostname="ilfattoquotidiano.it" description="Un video di Benito Mussolini col commento: “Ciao Nonno! Ti verrò a trovare al più presto”. E ancora: “Lo andrò a trovare presto a Predappio”. Il 25 aprile come “lutto nazionale”. Diversi post, risalenti a molti anni fa, pubblicati su Facebook da Roberto Mei, hanno scatenato la polemica sul candidato sindaco di Corsico, appoggiato da …" categories="Politica" tags="Benito Mussolini;Fascismo;Forza Italia;Italia Viva;Matteo Renzi;Silvio Berlusconi" fingerprint="b2441e50bd7ac33d">
  <main>
    <head rend="h1">Inni a Mussolini e post contro il 25 aprile: il candidato di Forza Italia e Italia Viva a Corsico nella bufera</head>
    <graphic src="https://st.ilfattoquotidiano.it/wp-content/uploads/2020/08/23/mei-1200-690x362.jpg"/>
    <p>Un video di<hi rend="#b"> Benito Mussolini</hi> col commento: “Ciao <hi rend="#b">Nonno</hi>! <hi rend="#b">Ti verrò a trovare</hi> al più presto”. E ancora: “Lo andrò a trovare presto a <hi rend="#b">Predappio”</hi>. Il<hi rend="#b"> 25 aprile</hi> come <hi rend="#b">“lutto nazionale”</hi>. Diversi post, risalenti a molti anni fa, pubblicati su Facebook da <hi rend="#b">Roberto Mei</hi>, hanno scatenato la polemica sul candidato sindaco di <hi rend="#b">Corsico</hi>, appoggiato da <hi rend="#b">Forza Italia</hi> e da <hi rend="#b">Italia Viva</hi>. <ref target="https://www.ilfattoquotidiano.it/2020/08/23/i-renziani-alleati-di-forza-italia-nel-milanese-a-corsico-italia-viva-sta-con-il-candidato-fi/5908091/">L’alleanza tra il partito di Silvio Berlusconi e quello di Matteo Renzi, una sorta di prova tecnica d’intesa, aveva già suscitato la bagarre politica</ref>, ora rinfocolata dagli omaggi a Mussolini dell’uomo scelto persino dai renziani come possibile guida del comune alle porte di </p>
    <p><hi rend="#b">Milano</hi>.</p>
    <p>Tanto che ora Mei prova a smarcarsi affermando che “oggi posso sinceramente definirmi un <hi rend="#b">repubblicano democratico</hi> per cui <hi rend="#b">antifascista”</hi>. “Mi trovo sinceramente un pò (sic!) spiazzato da chi cerca di <hi rend="#b">strumentalizzare</hi> un <hi rend="#b">passato</hi> evidentemente superato, come dimostra il mio agire degli ultimi anni”. Rispetto all’inizio della sua avventura politica, sostiene, è <hi rend="#b">“cambiato tutto”</hi>. Idee che quindi avrebbe abbandonato ma che tuttavia non rinnega: “Non posso cancellare il passato, ma di recente ho fatto delle <hi rend="#b">scelte molto importanti</hi>, controcorrente con la definizione che molti di voi hanno dato di me in queste ore – dice – Mi sono opposto ad un modo di intendere il governo della città di Corsico, dispotico e <hi rend="#b">miope</hi> perché non è quello in cui credo”.</p>
    <p>L’accordo sul suo nome è stato chiuso negli scorsi giorni: Italia viva sostiene Mei, iscritto a Forza Italia dal <hi rend="#b">1996</hi> e dal 1999 ininterrottamente <hi rend="#b">consigliere comunale</hi> e per due anni<hi rend="#b"> assessore ai Lavori pubblici</hi>. Sfiderà <hi rend="#b">Filippo Errante</hi>, che si ricandida con l’appoggio di <hi rend="#b">Lega</hi> e <hi rend="#b">Fratelli d’Italia</hi>. Il <hi rend="#b">Pd</hi> presenta un suo candidato, <hi rend="#b">Stefano Ventura</hi>, ma Italia Viva ha deciso di appoggiare Mei: “Ci ha presentato un <hi rend="#b">progetto di centro</hi> ben strutturato e riformista”, hanno spiegato al <hi rend="#i">Corriere della Sera</hi><hi rend="#b">Lucia Caridi</hi> e <hi rend="#b">Gianluca Pomo</hi>, coordinatori metropolitani del partito renziano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>