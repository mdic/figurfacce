<doc sitename="Il Fatto Quotidiano" title="Ruby ter, Marysthell Polanco rinuncia a rendere dichiarazioni spontanee" author="F Q" date="2021-11-12" url="https://www.ilfattoquotidiano.it/2021/11/12/ruby-ter-dopo-la-decisione-sulle-testimonianze-inutilizzabili-marysthell-polanco-rinuncia-a-rendere-dichiarazioni-spontanee-nel-processo/6389714/" hostname="ilfattoquotidiano.it" description="La scelta arriva dopo la decisione con cui il Tribunale ha dichiarato l'inutilizzabilità delle dichiarazioni di 18 imputate nei processi uno e due" categories="Giustizia" tags="Caso Ruby;Marysthell Garcia Polanco;Processo Ruby;Ruby;Silvio Berlusconi" fingerprint="ebc222b562f20cb7">
  <main>
    <head rend="h1">Ruby ter, dopo la decisione sulle testimonianze inutilizzabili Marysthell Polanco rinuncia a rendere dichiarazioni spontanee nel processo</head>
    <graphic src="https://st.ilfattoquotidiano.it/wp-content/uploads/2021/11/12/polanco-690x362.jpg"/>
    <p><hi rend="#b">Marysthell Garcia Polanco</hi> non renderà <hi rend="#b">dichiarazioni spontanee</hi> al Tribunale di Milano. La showgirl imputata per <hi rend="#b">falsa testimonianza</hi> nel processo Ruby ter ha scritto al collegio della settima sezione penale annunciando di aver deciso, “allo stato”, di non rendere le dichiarazioni programmate per la prossima udienza del <hi rend="#b">17 novembre</hi>, “pur riservandosi tale diritto nel prosieguo del procedimento”. La scelta di Polanco (presa in seguito a un consulto con il legale Paolo Cassamagnaghi) arriva dopo la decisione con cui il Tribunale, accogliendo un’eccezione della difesa di <hi rend="#b">Silvio Berlusconi</hi>, <ref target="https://www.ilfattoquotidiano.it/2021/11/03/ruby-ter-i-giudici-non-sono-utilizzabili-le-testimonianze-di-19-imputate-che-avevano-deposto-nei-processi-precedenti/6378061/">ha dichiarato l’ inutilizzabilità delle dichiarazioni di 18 imputate sentite come testimoni nei processi Ruby uno e due</ref>, in quanto – secondo i giudici – avrebbero dovuto essere trattate come</p>
    <p><hi rend="#b">indagate in procedimento connesso</hi>, quindi ascoltate con l’assistenza di un legale e la facoltà di non rispondere.</p>
    <p>“Dalla primavera 2012” – scriveva il Tribunale – la Procura “aveva <hi rend="#b">elementi indizianti</hi> le elargizioni di Berlusconi in favore delle ragazze”, che quindi erano “persone sostanzialmente indagate” e andavano ascoltate come<hi rend="#b"> testimoni assistite</hi>. Per questo “le relative testimonianze” sono “affette da inutilizzabilità assoluta per <hi rend="#b">violazione delle garanzie di legge</hi>” poste “a presidio del divieto di autoincriminazione”. Un verdetto che manderà probabilmente in fumo le imputazioni di falsa testimonianza del Ruby ter – comunque già vicine alla prescrizione – mentre i pubblici ministeri puntano a tenere in piedi quella di <hi rend="#b">corruzione in atti giudiziari</hi> a carico di Berlusconi, per aver versato denaro e altre utilità alle ragazze per convincerle a deporre in suo favore nei processi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>