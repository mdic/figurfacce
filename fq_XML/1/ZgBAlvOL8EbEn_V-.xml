<doc sitename="Il Fatto Quotidiano" title="Calabria, Forza Italia: &quot;Il centrodestra candida Occhiuto&quot;. Lega: &quot;Non lo sosteniamo, meglio persone senza problemi con la giustizia&quot; - Il Fatto Quotidiano" author="Lucio Musolino" date="2019-10-11" url="https://www.ilfattoquotidiano.it/2019/10/11/calabria-forza-italia-il-centrodestra-candida-occhiuto-lega-non-lo-sosteniamo-meglio-persone-senza-problemi-con-la-giustizia/5510928/" hostname="ilfattoquotidiano.it" description="Forza Italia annuncia che in Calabria il candidato a presidente della Regione sarà Mario Occhiuto. E il centrodestra si spacca. È avvenuto tutto in poche ore. A dare il via alle polemiche è stato il coordinamento nazionale del partito di Berlusconi, composto da Antonio Tajani, Annamaria Bernini, Mariastella Gelmini e Sestino Giacomini, che ha ufficializzato …" categories="Politica" tags="Forza Italia;Fratelli dItalia;Lega;Matteo Salvini;Roberto Occhiuto;Silvio Berlusconi" fingerprint="3ce43664f927cb74">
  <main>
    <head rend="h1">Calabria, Forza Italia: “Il centrodestra candida Occhiuto”. Lega: “Non lo sosteniamo, meglio persone senza problemi con la giustizia”</head>
    <graphic src="https://st.ilfattoquotidiano.it/wp-content/uploads/2019/10/11/mario-occhiuto-1200-690x362.jpg"/>
    <p><hi rend="#b">Forza Italia</hi> annuncia che in <hi rend="#b">Calabria</hi> il candidato a presidente della Regione sarà <hi rend="#b">Mario Occhiuto</hi>. E il centrodestra si spacca. È avvenuto tutto in poche ore. A dare il via alle <hi rend="#b">polemiche</hi> è stato il coordinamento nazionale del partito di <hi rend="#b">Berlusconi</hi>, composto da <hi rend="#b">Antonio Tajani</hi>, <hi rend="#b">Annamaria Bernini</hi>, <hi rend="#b">Mariastella Gelmini</hi> e <hi rend="#b">Sestino Giacomini</hi>, che ha ufficializzato il nome del sindaco di <hi rend="#b">Cosenza</hi> con un comunicato stampa, accogliendo la indicazioni del <hi rend="#b">coordinamento</hi> calabrese. “I tre partiti del <hi rend="#b">centrodestra</hi> – è scritto in una nota ufficiale – sono impegnati per portare il buongoverno in <hi rend="#b">Umbria</hi>, in <hi rend="#b">Emilia Romagna</hi> e nelle altre regioni che andranno al voto. Forza Italia designa Mario Occhiuto, sindaco di <hi rend="#b">Cosenza</hi>, quale candidato del centrodestra alla Presidenza della<hi rend="#b"> Regione Calabria</hi>”.</p>
    <p>“Le <hi rend="#b">elezioni</hi><hi rend="#b">regionali</hi> che si svolgeranno nelle prossime settimane e nei prossimi mesi sono particolarmente <hi rend="#b">importanti</hi> – continua il comunicato di Forza Italia – Rappresentano un’opportunità per gli <hi rend="#b">italiani</hi> di mandare un avviso di sfratto a questo governo giallorosso, frutto di un matrimonio di <hi rend="#b">interesse</hi> tra quattro forze di sinistra, che ha preso il <hi rend="#b">potere</hi> avendo le poltrone come unico collante e l’occupazione dei posti di potere come sola ragione sociale”. Tanto è bastato per spaccare la coalizione di <hi rend="#b">centrodestra</hi> e quello “schema di ripartizione” che vedeva in Forza Italia il partito che, in <hi rend="#b">Calabria</hi>, avrebbe dovuto esprimere il candidato a governatore.</p>
    <p>A stretto giro, infatti, prima ancora che le <hi rend="#b">agenzie</hi> finissero di <hi rend="#b">battere</hi> la nota del partito di Berlusconi e mentre Occhiuto già si sfregava le mani per la <hi rend="#b">conquista</hi> della candidatura (“Ringrazio il presidente <hi rend="#b">Berlusconi</hi> – ha detto– la coordinatrice regionale <hi rend="#b">Jole Santelli</hi>, i vertici del partito e tutti coloro i quali, in modo coeso, hanno indicato la mia <hi rend="#b">persona</hi>, riponendo in me la loro fiducia”), arriva la doccia gelata della <hi rend="#b">Lega </hi>che “non sosterrà Mario Occhiuto”. “Ci sono – la morale del partito di <hi rend="#b">Salvini</hi> finisce in un <hi rend="#b">take</hi> battuto dall’Ansa – tante donne e <hi rend="#b">uomini calabresi</hi>, senza problemi con la giustizia, che possono rappresentare meglio il <hi rend="#b">futuro</hi> di questa splendida terra dopo i disastri del Pd. La <hi rend="#b">Calabria</hi> deve guardare al futuro, non al passato”.</p>
    <p>Il riferimento è ai <hi rend="#b">guai</hi><hi rend="#b">giudiziari</hi> di Mario Occhiuto che è indagato dalle procure di <hi rend="#b">Catanzaro</hi>, Cosenza e <hi rend="#b">Roma</hi>. Dopo la chiusura indagini, nel 2018, quest’ultimo <hi rend="#b">ufficio giudiziario</hi> gli ha notificato la richiesta di <hi rend="#b">rinvio a giudizio</hi>. Assieme all’ex ministro <hi rend="#b">Corrado</hi><hi rend="#b">Clini</hi>, infatti, il neo candidato di Forza Italia rischia il processo per <hi rend="#b">associazione</hi><hi rend="#b">a</hi><hi rend="#b">delinquere</hi> transnazionale finalizzata alla corruzione, turbativa d’asta, <hi rend="#b">peculato</hi>, per aver ottenuto lavori dalla <hi rend="#b">Direzione Generale</hi> del Ministero dell’Ambiente e aver tratto <hi rend="#b">vantaggio</hi> per sé e le proprie società senza evidenza pubblica per fatti svolti in Italia ed all’estero da prima del 2013. A <hi rend="#b">Catanzaro</hi>, invece, è indagato nell’operazione “<hi rend="#b">Passpartout</hi>” assieme all’attuale presidente della Regione Mario Occhiuto (Pd). L’inchiesta lo vede coinvolto nell’affare del sistema di <hi rend="#b">collegamento</hi><hi rend="#b">metropolitano</hi> tra Cosenza, Rende e l’Unical. Secondo gli <hi rend="#b">inquirenti</hi>, in cambio della firma sull’accordo di <hi rend="#b">programma</hi> per la realizzazione di un sistema di <hi rend="#b">mobilità sostenibile,</hi> avrebbe accettato “la promessa avanzata da <hi rend="#b">Oliverio</hi> per il tramite del dirigente <hi rend="#b">Luigi Zinno</hi>, di ottenere da parte della Regione Calabria i <hi rend="#b">finanziamenti</hi> e la copertura amministrativa per la realizzazione del <hi rend="#b">Museo di Alarico</hi>, oggetto di gara d’appalto (illegittima) indetta dal Comune di <hi rend="#b">Cosenza</hi>”.</p>
    <p>A Cosenza, infine, Occhiuto è indagato per <hi rend="#b">bancarotta</hi><hi rend="#b">fraudolenta</hi> della società <hi rend="#b">Ofin srl</hi>, fallita nel 2014 ma fino ad allora considerata una sorta di “bancomat” dal sindaco di Forza Italia che, negli anni, ha prelevato oltre 3 milioni e mezzo di euro restituendone solo 500mila. Prelievi che, per la guardia di finanza, “vanno considerati veri e propri atti distrattivi che avrebbero potuto e dovuto essere destinate al <hi rend="#b">soddisfacimento</hi> dei creditori, in primis l’erario”. Ritornando alla scelta del candidato a governatore della Calabria, il niet della Lega sul nome di <hi rend="#b">Mario</hi><hi rend="#b">Occhiuto</hi> ha provocato la reazione del fratello, Roberto Occhiuto, deputato di Forza Italia e principale sponsor del sindaco di Cosenza: “<hi rend="#b">Forza</hi><hi rend="#b">Italia</hi> sostiene i candidati della Lega nelle altre regioni, – è la sua replica – dunque ha titolo di richiedere alla Lega di sostenere il proprio candidato in Calabria. Se così non fosse ne prendiamo atto e andiamo soli”. Come dire: se salta la <hi rend="#b">Calabria</hi> ci sentiamo liberi nelle altre regioni. E il centrodestra si spacca. Con buona pace dell’avviso di sfratto al <hi rend="#b">governo</hi><hi rend="#b">giallorosso</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>