<doc sitename="Il Fatto Quotidiano" title="Ruby Ter, Berlusconi chiede un nuovo rinvio dell'udienza a Milano per motivi di salute - Il Fatto Quotidiano" author="F Q" date="2021-09-07" url="https://www.ilfattoquotidiano.it/2021/09/07/ruby-ter-berlusconi-chiede-un-nuovo-rinvio-delludienza-a-milano-per-motivi-di-salute/6313423/" hostname="ilfattoquotidiano.it" description="Richiesta di legittimo impedimento: Silvio Berlusconi ha depositato una richiesta di rinvio per motivi di salute dell’udienza prevista per domani, mercoledì 8 settembre, del processo Ruby Ter a Milano. L’istanza sarà valutata dai giudici della Settima sezione penale, presieduti da Marco Tremolada. Il tribunale aveva già concesso lo scorso maggio un lungo rinvio del dibattimento …" categories="Giustizia" tags="Caso Ruby;Legittimo Impedimento;Processo Ruby;Silvio Berlusconi" fingerprint="3afd5df578c1353b">
  <main>
    <head rend="h1">Ruby Ter, Berlusconi chiede un nuovo rinvio dell’udienza a Milano per motivi di salute</head>
    <graphic src="https://st.ilfattoquotidiano.it/wp-content/uploads/2021/09/07/Silvio-Berlusconi-690x362.jpg"/>
    <p>Richiesta di legittimo impedimento: <hi rend="#b">Silvio Berlusconi</hi> ha depositato una richiesta di rinvio per <hi rend="#b">motivi di salute</hi> dell’udienza prevista per domani, mercoledì 8 settembre, del <hi rend="#b">processo Ruby Ter</hi> a Milano. L’istanza sarà valutata dai giudici della Settima sezione penale, presieduti da <hi rend="#b">Marco Tremolada</hi>. Il tribunale aveva già concesso lo scorso maggio un lungo rinvio del dibattimento per tutti gli imputati, a cominciare dallo stesso leader di <hi rend="#b">Forza Italia</hi>, sempre a causa delle sue <hi rend="#b">condizioni di salute</hi> che aveva portato al rinvio di <hi rend="#b">quattro udienze</hi> di seguito.</p>
    <p>In quell’occasione i magistrati avevano respinto le istanze di accusa e difesa che chiedevano di separare la posizione di Berlusconi da quella degli altri <hi rend="#b">28 imputati</hi> per <hi rend="#b">corruzione in atti giudiziari</hi> e<hi rend="#b"> falsa testimonianza</hi> nel filone milanese del processo. Analoga richiesta era stata avallata invece dai giudici del <hi rend="#b">filone senese</hi>: nel capoluogo, dove la richiesta di condanna dell’accusa pende dal 2020, la posizione di Berlusconi è stata stralciata da quella dell’unico altro imputato, l’amico cantautore <hi rend="#b">Mariano Apicella</hi>, che invece deve rispondere di falsa testimonianza.</p>
    <p>Nelle ultime due settimane, Berlusconi è stato per tre volte all’<hi rend="#b">ospedale San Raffaele</hi>. L’ultima volta è stata <hi rend="#b">lunedì 6</hi> per sottoporsi a un <hi rend="#b">controllo medico</hi> di mezz’ora. Giusto una settimana fa, lo scorso primo settembre, il fondatore di Forza Italia era stato nella clinica per circa due ore. Alcuni giorni prima invece c’era stato l’ultimo <hi rend="#b">ricovero</hi>, quello del <hi rend="#b">27 agosto</hi>. Il blitz dal medico personale, <hi rend="#b">Alberto Zangrillo</hi>, ha ancora una volta agitato gli azzurri, anche se ormai il partito è abituato ai continui <hi rend="#b">pit stop</hi> dell’ex presidente del Consiglio legati al suo <hi rend="#b">stato di salute altalenante</hi> a causa delle <hi rend="#b">aritmie</hi><hi rend="#b">cardiache</hi> dovute all’operazione a cuore aperto subita nel <hi rend="#b">2016</hi> e agli effetti del <hi rend="#b">long Covid</hi> post contagio, avvenuto esattamente un anno fa.</p>
    <p>Il tema della separazione delle posizioni nel processo milanese potrebbe riproporsi in aula e già a maggio l’aggiunto <hi rend="#b">Tiziana Siciliano</hi> e il pm <hi rend="#b">Luca Gaglio</hi> avevano preannunciato la possibilità di richiedere ai giudici una perizia sulle condizioni di salute dell’ex premier. Ad ogni modo, si saprà domani se i giudici decideranno o meno di accogliere l’istanza di legittimo impedimento e di rinviare il processo per tutti e pure quale sarà la posizione della Procura. L’udienza dovrebbe tenersi in mattinata nell’aula bunker davanti al carcere di San Vittore, ma il collegio sta valutando anche se potrà tenersi, invece, al Palazzo di Giustizia e ciò dipenderà dalle attività di udienza che saranno necessarie.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>