<doc sitename="Il Fatto Quotidiano" title="Camorra e 'ndrangheta nelle stragi di mafia" author="Lucio Musolino" date="2021-02-22" url="https://www.ilfattoquotidiano.it/2021/02/22/il-pentito-spatuzza-nelle-stragi-di-mafia-i-calabresi-e-i-napoletani-erano-coinvolti-con-le-mani-con-la-testa-e-con-i-piedi/6110143/" hostname="ilfattoquotidiano.it" description="Le rivelazioni del pentito siciliano Gaspare Spatuzza: il coinvolgimento delle altre organizzazioni criminali dalle parole del boss di Brancaccio" categories="'ndrangheta" tags="Gaspare Spatuzza;Giuseppe Graviano;Graviano;Silvio Berlusconi" fingerprint="6fa53f2f240942b3">
  <main>
    <head rend="h1">Il pentito Spatuzza: “Nelle stragi di mafia i calabresi e i napoletani erano coinvolti con le mani, con la testa e con i piedi”</head>
    <graphic src="https://st.ilfattoquotidiano.it/wp-content/uploads/2021/02/22/spatuzza-1200-630-690x362.jpg"/>
    <p>“Secondo me, sia i <hi rend="#b">calabresi</hi> che i <hi rend="#b">napoletani</hi> erano coinvolti con le mani, con la testa e con i piedi nelle stragi”. Il pentito siciliano<hi rend="#b"> Gaspare Spatuzza</hi> si è convinto di questo dopo aver ascoltato la risposta di <hi rend="#b">Filippo</hi><hi rend="#b">Graviano</hi> a cui lui, intorno al 1998, aveva riportato le <hi rend="#b">lamentele</hi> di chi, all’interno del sistema carcerario, addossava ai palermitani la colpa del 41 bis (<hi rend="#b">carcere</hi><hi rend="#b">duro</hi>, ndr). “Filippo Graviano mi disse che queste persone farebbero bene a parlare coi loro <hi rend="#b">padri</hi> prima di aprire bocca”. Collegato in <hi rend="#b">videoconferenza</hi> con l’aula bunker di <hi rend="#b">Lamezia</hi><hi rend="#b">Terme</hi>, stamattina il collaboratore di giustizia siciliano la ripete due volte la frase del boss di <hi rend="#b">Brancaccio</hi> che, assieme al fratello Giuseppe, all’inizio degli anni Novanta è stato il protagonista della strategia stragista di <hi rend="#b">Cosa</hi><hi rend="#b">Nostra</hi>: “Filippo Graviano mi disse: ‘È bene che questi signori parlassero con i loro padri, che gli daranno tutte le <hi rend="#b">spiegazioni</hi> dovute’”. Anche al maxi-processo “Rinascita-Scott” contro la cosca <hi rend="#b">Mancuso</hi>, in sostanza, Spatuzza ha confermato quanto aveva dichiarato prima nel verbale del 3 ottobre 2013 e poi nel processo “‘<hi rend="#b">Ndrangheta stragista</hi>” che si è concluso nei mesi scorsi con la condanna all’ergastolo del boss Giuseppe Graviano per l’omicidio dei due carabinieri <hi rend="#b">Antonino Fava</hi> e <hi rend="#b">Vincenzo</hi><hi rend="#b">Garofalo</hi>, uccisi il 18 gennaio 1994 sull’autostrada Salerno-Reggio Calabria all’altezza dello svincolo di <hi rend="#b">Scilla</hi>.</p>
    <p>“Tutti i mali di questo Paese iniziano per la volontà della famiglia Graviano. È questo che non ha capito ancora il signor Giuseppe Graviano”. Rispondendo alle domande del sostituto procuratore della Dda di Catanzaro, <hi rend="#b">Annamaria</hi><hi rend="#b">Frustaci</hi>, il collaboratore Spatuzza ha ricordato i suoi primi passi in <hi rend="#b">Cosa</hi><hi rend="#b">Nostra</hi>: “Sono nato e cresciuto a <hi rend="#b">Brancaccio</hi> e quindi orbitando in quell’ambiente criminale, sin dagli anni ’80 ho fatto parte della famiglia Graviano. Da lì ho iniziato il mio percorso criminale fino ad arrivare a fare omicidi e stragi”. Il riferimento è all’uccisione dei giudici <hi rend="#b">Falcone</hi> e <hi rend="#b">Borsellino</hi> (“Mi è stato dato il ruolo di rubare la macchina, la 126, – sono le sue parole – da utilizzare per la <hi rend="#b">via D’Amelio</hi> in cui ho avuto un ruolo di primissimo livello”). Ma anche alle cosiddette “stragi continentali”: “Sono stato coinvolto nelle stragi in continente, a Roma, Firenze e Milano. Purtroppo sono stato uno dei partecipanti”. Spatuzza ricorda in aula quando con <hi rend="#b">Antonio Scarano</hi> si trovava a Roma nei giorni che precedettero la fallita strage dell’Olimpico: “Aspettavamo l’imput definitivo di Graviano. Assieme a Scarano siamo andati a prenderlo al <hi rend="#b">bar</hi><hi rend="#b">Doney</hi>. Lui mi mette al corrente di alcuni fatti: che ci hanno messo il paese nelle mani. Mi disse che ci dobbiamo muovere a fare l’<hi rend="#b">attentato</hi> perché i calabresi si erano mossi: erano stati uccisi dei carabinieri in <hi rend="#b">Calabria</hi>. Effettivamente, quando sono andato a constatare, ho scoperto che erano stati uccisi due carabinieri in Calabria. Quindi ci dà l’input definitivo di fare la strage lì a Roma, all’<hi rend="#b">Olimpico</hi>. Fortunatamente è fallito”.</p>
    <p>“L’obiettivo erano i carabinieri – ribadisce Spatuzza – Quando noi siamo andati su (a <hi rend="#b">Roma</hi>, ndr), Graviano mi fa delle <hi rend="#b">confidenze</hi>. Dice che avevano chiuso tutto e che avevamo ottenuto quello che volevamo. Mi fa capire che c’era una <hi rend="#b">sinergia stragista</hi> tra noi siciliani, di Cosa Nostra, e la <hi rend="#b">‘Ndrangheta</hi>. Le parole che mi sono state fatte all’interno del bar Doney è che c’eravamo presi il Paese nelle mani grazie a <hi rend="#b">Berlusconi</hi> e <hi rend="#b">Dell’Utri</hi>. Del partito, in quella sede e in quell’istante, non se ne è parlato”. A proposito dei rapporti tra calabresi e siciliani, inoltre, il pentito ha ricordato che negli anni ’80 i due fratelli <hi rend="#b">Notargiacomo</hi> vennero ospitati all’interno del villaggio turistico <hi rend="#b">Euromare</hi> di proprietà dei Graviano. Dei due fratelli, Spatuzza ricorda che “uno era ferito a causa di una guerra all’interno delle famiglie calabresi. I Notargiacomo erano amici di <hi rend="#b">Antonio</hi><hi rend="#b">Marchese</hi>, cognato di Leoluca Bagarella. Sono stati presi sotto la custodia della famiglia di Brancaccio”. Il collaboratore parla anche dei legami dei Graviano con le cosche <hi rend="#b">Molè</hi> e <hi rend="#b">Piromalli</hi> di Gioia Tauro. “I rapporti li aveva più <hi rend="#b">Mariano Agate</hi> che veniva paragonato allo stesso livello di Totò Riina. – aggiunte Spatuzza – Quando siamo arrivati nel carcere di <hi rend="#b">Tolmezzo</hi> nel 1999 o nel 1998, abbiamo saputo che era stato assegnato allo stresso istituto Mariano Agate. Giuseppe Graviano dice ‘proprio a lui cercavo perché gli ho dato un sacco di soldi per sistemare un <hi rend="#b">processo</hi>, circa 500 milioni di lire. Due trance di 500 milioni l’una erano state messe a disposizioni di alcuni <hi rend="#b">amici calabresi</hi> che avrebbero aggiustato un processo che io dedussi essere stato ‘<hi rend="#b">Golden</hi><hi rend="#b">Market</hi>’. Io queste cose le ho apprese da Giuseppe Graviano”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>