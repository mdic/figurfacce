<doc sitename="Il Fatto Quotidiano" title="Silvio Berlusconi imputato nel Ruby ter, teste: &quot;Barbara Guerra mi disse che in stanza buia a turno le ragazze cavalcavano il presidente&quot; - Il Fatto Quotidiano" author="F Q" date="2020-01-13" url="https://www.ilfattoquotidiano.it/2020/01/13/silvio-berlusconi-imputato-nel-ruby-ter-teste-barbara-guerra-mi-disse-che-in-stanza-buia-a-turno-le-ragazze-cavalcavano-il-presidente/5667104/" hostname="ilfattoquotidiano.it" description="A scandalo esploso aveva già raccontato che quelle che venivano definite cene eleganti erano serate ad alto tasso erotico. Oggi Francesco Chiesa Soprani, agente dello spettacolo, ai giudici ha raccontato alcune confidenze delle donne che frequentavano la villa di Silvio Berlusconi ad Arcore. In “una stanza buia a turno le ragazze ‘cavalcavano’ il presidente” ha …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="29988005700c1023">
  <main>
    <head rend="h1">Silvio Berlusconi imputato nel Ruby ter, teste: “Barbara Guerra mi disse che in stanza buia a turno le ragazze cavalcavano il presidente”</head>
    <graphic src="https://st.ilfattoquotidiano.it/wp-content/uploads/2019/12/09/barbara-guerra-690x362.jpg"/>
    <p>A scandalo esploso aveva già raccontato che quelle che venivano definite cene eleganti erano serate ad alto tasso erotico. Oggi <hi rend="#b">Francesco Chiesa Soprani</hi>, agente dello spettacolo, ai giudici ha raccontato alcune confidenze delle donne che frequentavano la villa di Silvio Berlusconi ad Arcore. In “una stanza buia a turno le ragazze ‘cavalcavano’ il presidente” ha detto Chiesa Soprani, agente dello spettacolo, che sta testimoniando nel processo milanese Ruby ter per corruzione in atti giudiziari. Chiesa Soprani avrebbe raccolto le confidenze soprattutto di <hi rend="#b">Barbara Guerra</hi>, ma anche di altre olgettine sui rapporti sessuali tra l’ex premier e le giovani, spiegando anche che queste ultime, aveva saputo, venivano “<hi rend="#b">remunerate per mentire nei processi</hi>“. Seconda la testimonianza di Chiesa Soprani, anche Ruby gli disse che aveva avuto rapporti con l’allora premier.</p>
    <p>Chiesa Soprani era stato già sentito nelle indagini e più volte intervistato sulla vicenda delle cene ad Arcore, anche perché fu l’agente di alcune delle ragazze ospiti a <hi rend="#b">villa San Martino</hi>. Guerra, ha raccontato il testimone rispondendo alle domande del pm Luca Gaglio, “Mi disse di aver partecipato a queste cene, mi ha parlato di rapporti sessuali con Berlusconi e di essere stata pagata per non dire la verità sul sesso e <hi rend="#b">poi di rapporti a turno in una stanza buia, perché lui forse non voleva farsi vedere</hi>“. E ancora: “Mi disse ‘la Trevaini (anche lei imputata, ndr) ha preso 1,8 milioni, la Minetti 5 milioni’ e quindi lei voleva più soldi di quei 2.500 euro al mese che riceveva e avrebbe chiesto tramite un avvocato 500mila euro più una casa e c’era stata la disponibilità di Berlusconi, ma poi non so se li abbia ricevuti”. Quando Guerra (“venne messa al reality ‘la Fattoria’ su decisione di Berlusconi”) gli faceva queste confidenze “poco prima del 2013”, c’era anche <hi rend="#b">Alessandra Sorcinelli</hi>, anche lei imputata per falsa testimonianza e corruzione in atti giudiziari, “che ascoltava e confermava”. Il teste, che fu anche arrestato e poi prosciolto nel caso ‘Vallettopoli’ nel 2007, ha spiegato ancora di aver raccolto racconti di questo tenore anche da “Cinzia Molena e Nadia Macrì”. E ha aggiunto: “<hi rend="#b">Non mi fu mai detto di orge o minorenni, ma di rapporti sessuali</hi>“. </p>
    <p>Ha spiegato ancora, poi, di aver parlato, anche dopo la morte di <hi rend="#b">Imane Fadil</hi>, con <hi rend="#b">Marysthell Polanco</hi>: “Mi ha detto ‘dirò la verità sui rapporti sessuali nelle cene e che venivamo pagate per mentire con soldi e case’, non so se cambierà idea (anche lei è imputata, ndr)”. Poi, le “due occasioni” in cui avrebbe incontrato Ruby (“di lei se ne occupava Mora e Berlusconi la manteneva”) quando era ancora minorenne, non lontano dall’ufficio di Mora. “Anche lei mi disse di avere fatto sesso ‘col Presidente’, io sapevo già che le gemelle Ferrera e altre ragazze erano amanti del presidente e quindi non mi stupivo”. E dei rapporti tra Ruby e il leader di FI avrebbe avuto conferma “anche da Corona”. Trevaini, infine, stando sempre alla versione di Chiesa Soprani, gli disse che “sapeva che in quelle cene c’erano rapporti sessuali e che <hi rend="#b">proprio di conseguenza faceva la giornalista, ossia per questo aveva avuto un contratto</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>