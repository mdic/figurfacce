<doc sitename="Il Fatto Quotidiano" title="Puntava a yacht, ville e 26 milioni di Berlusconi. Arrestato per falso ed estorsione l'imprenditore torinese Di Nunzio - Il Fatto Quotidiano" author="Thomas Mackinson" date="2024-05-23" url="https://www.ilfattoquotidiano.it/2024/05/23/puntava-a-yacht-ville-e-26-milioni-di-berlusconi-arrestato-per-falso-ed-estorsione-limprenditore-torinese-di-nunzio/7559408/" hostname="ilfattoquotidiano.it" description="Com'è finita la storia della richiesta di mettere le mani su un pezzo di eredità del Cavaliere" categories="Giustizia" tags="Silvio Berlusconi" fingerprint="a78ec665bb3f063b">
  <main>
    <head rend="h1">Puntava a yacht, ville e 26 milioni di Berlusconi. Arrestato per falso ed estorsione l’imprenditore torinese Di Nunzio</head>
    <graphic src="https://st.ilfattoquotidiano.it/wp-content/uploads/2022/09/03/berlusconi-1200-1-690x362.jpg"/>
    <p>Appena morto Berlusconi, dal <hi rend="#b">Sudamerica</hi> aveva fatto partire una <hi rend="#b">raffica di</hi><hi rend="#b">diffide </hi> dal procedere alle disposizioni testamentarie, sostenendo che era lui il primo dei legatari, in forza di un <hi rend="#b">testamento</hi> registrato nel 2021 dal fondatore della Fininvest che gli avrebbe lasciato la bellezza di <hi rend="#b">26 milioni di euro,</hi> tra quote della società oltre a barche e ville ad Antigua. Il <ref target="https://www.ilfattoquotidiano.it/in-edicola/articoli/2023/06/27/leredita-del-bunga-bunga-il-testamento-di-berlusconi-in-colombia/7209251/#:~:text=La%20storia-,L'eredit%C3%A0%20del%20bunga%2Dbunga%3A%20il,testamento%20di%20Berlusconi%20in%20Colombia&amp;text=Ventisei%20milioni%20di%20euro%20sull,soprattutto%20il%202%25%20della%20Fininvest."> Fatto l’aveva ribattezzato subito e per primo “l’eredità del bunga-bunga”,</ref> perché ad accampare tali pretese, in forza di carte caraibiche alquanto incerte, era tal </p>
    <p><hi rend="#b">Marco di Nunzio</hi>, imprenditore torinese di 55 anni noto alle cronache per varie liste civetta con quel nome e ora</p>
    <p><hi rend="#b">finito arrestato</hi>per quella storia.</p>
    <p>E’ successo oggi in <hi rend="#b">Colombia</hi>, mentre a Milano il procuratore <hi rend="#b">Marcello Viola</hi> e la pm <hi rend="#b">Roberta Amadeo</hi> chiudevano le indagini a suo carico in vista della <hi rend="#b">richiesta di processo</hi> non solo per il falso testamento ma pure per <hi rend="#b">tentata estorsione</hi> ai danni dei figli del Cavaliere. L’arresto è dovuto anche ad altri falsi che Di Nunzio avrebbe realizzato in Sud America, in cui si inserisce la vicenda degli asseriti lasciti del Cavaliere.</p>
    <p>Il 29 settembre 2023 Di Nunzio cercò di procurarsi la <hi rend="#b">prima di una serie</hi> di documenti poi rivelatisi falsi sostenendo che due anni prima Berlusconi si fosse presentato con lui da un notaio di Cartagena, e in quella sede avesse disposto il lascito in suo favore. Al Fatto gli aveva stragiurato che era successo davvero, <hi rend="#b">millantando</hi> anche di avere foto compromettenti. Ma alla richiesta di una cosa elementare, come una foto che attestasse un legame tra i due e la presenza del defunto era seguito il silenzio, o meglio il tentativo di vendere documenti (ovviamente mai accolto). Lo stesso è accaduto con <hi rend="#i">Report</hi> nei mesi successivi.</p>
    <p>Il <hi rend="#b">Notaio Roveda</hi>, presso cui venivano condotte le complesse operazioni successorie tra gli eredi, aveva subito avvertito le autorità, mentre Fininvest faceva sapere al Fatto che nei giorni indicati dal pretendente, Berlusconi mai e poi mai potesse essere fisicamente in Sud America, come sosteneva Di Nunzio. Che però non si dava per vinto. Dopo aver mandato <hi rend="#b">numerose diffide agli eredi</hi>, avrebbe tentato di depositare i primi due testamenti all’Archivio notarile di Milano, e poi avrebbe formato un <hi rend="#b">terzo testamento</hi> in cui, rispetto ai precedenti, venivano rimosse la sua firma e la dicitura “erede universale”. Testamento che depositò, nell’estate dello scorso anno, presso un notaio di Napoli.</p>
    <p>I cinque figli di Berlusconi, i veri eredi insomma, lo hanno così denunciato tentando anche di promuovere un ricorso di <hi rend="#b">sequestro giudiziale dei beni</hi>, non accolto dal Tribunale di Milano. A ottobre, Di Nunzio sarebbe tornato alla carica, minacciando di diffondere la fantomatica documentazione su Berlusconi e fare causa per ottenere l’eredità, a meno che gli eredi avessero provveduto a dargli una somma “<hi rend="#i">a saldo e stralcio</hi>”. Da qui anche l’accusa di tentata estorsione.</p>
    <p>Nelle indagini, condotte dal Nucleo di polizia economico finanziaria della Gdf, ci sono stati sequestri presso il notaio, l’ascolto di testi, tra cui <hi rend="#b">Marta Fascina</hi>, per ricostruire dove si trovasse Berlusconi nel giorno della firma del testamento “colombiano”, una rogatoria internazionale per acquisire le dichiarazioni della notaia colombiana e della attestatrice delle traduzioni dei testamenti e l’acquisizione di copia degli atti della causa civile. Dalle indagini è emerso che Berlusconi in quei giorni di fine settembre<hi rend="#b"> non era in Colombia</hi> ma ad Arcore. Per i pm, l’imprenditore avrebbe tentato di “coartare” la “autonomia” dei figli del Cavaliere sull’eredità del padre e di avere semmai anche una somma per tacitare le sue pretese.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>