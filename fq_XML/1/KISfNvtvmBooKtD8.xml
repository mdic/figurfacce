<doc sitename="Il Fatto Quotidiano" title="Coronavirus, processo Ruby ter rinviato di tre mesi: prossima udienza 8 giugno - Il Fatto Quotidiano" author="F Q" date="2020-03-09" url="https://www.ilfattoquotidiano.it/2020/03/09/coronavirus-processo-ruby-ter-rinviato-di-tre-mesi-prossima-udienza-8-giugno/5730871/" hostname="ilfattoquotidiano.it" description="L’emergenza coronavirus – che ha comportato lo stop per due mesi dell’attività di procure e tribunali – ha fatto slittare di quasi tre mesi per il processo Ruby ter a carico di Silvio Berlusconi e altri 28 imputati. È la decisione della VII sezione penale di Milano sulla base dei provvedimenti anche ministeriali emanati in …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="ede5267073ef80b5">
  <main>
    <head rend="h1">Coronavirus, processo Ruby ter rinviato di tre mesi: prossima udienza 8 giugno</head>
    <graphic src="https://st.ilfattoquotidiano.it/wp-content/uploads/2020/01/13/ruby-690x362.jpg"/>
    <p>L’emergenza coronavirus – <ref target="https://www.ilfattoquotidiano.it/2020/03/07/coronavirus-bonafede-per-tribunali-e-procure-due-settimane-di-stop-poi-solo-casi-urgenti-fino-al-31-maggio/5728753/">che ha comportato lo stop per due mesi dell’attività di procure e tribunali</ref> – ha fatto slittare di quasi tre mesi per il processo <hi rend="#b">Ruby ter</hi> a carico di<hi rend="#b"> Silvio Berlusconi</hi> e altri 28 imputati. È la decisione della VII sezione penale di Milano sulla base dei provvedimenti anche ministeriali emanati in questi giorni. Il processo è stato aggiornato all’8 giugno, <hi rend="#b">con sospensione della prescrizione</hi>, ma è stata ‘prenotata’ anche <hi rend="#b">la data del 20 aprile</hi> per verificare se ci saranno le condizioni o meno per riprendere già quel giorno. Da quanto si è saputo, stamani in aula il collegio, presieduto da Marco Tremolada, ha indicato come data di rinvio del processo, con al centro le accuse di corruzione in atti giudiziari e di falsa testimonianza, l’8 giugno, alla presenza di pochi legali delle parti, tra cui gli avvocati <hi rend="#b">Federico Cecconi</hi> per Berlusconi e Paolo Cassamagnaghi, che difende Marysthell Polanco.</p>
    <p>I giudici, comunque, hanno anche deciso di ‘prenotare’ due date precedenti, il 20 aprile e il 18 maggio, per vedere se si riuscirà a ripartire in quelle date, <hi rend="#b">se saranno migliorate le condizioni dell’emergenza sanitaria in corso</hi>. Anche perché il processo ‘Ruby ter’ vede la presenza di numerose persone in aula, tra legali, collaboratori, imputati, pm e giudici e, dunque, è impossibile garantire le distanze di sicurezza tra le persone. Per questo motivo nelle settimane scorse, quando era esplosa l’emergenza, il procedimento era già stato rinviato.<lb/> Oggi l’aggiornamento del processo a distanza di tre mesi è stato deciso, in pratica, sulla base sia della sospensione feriale prevista da oggi e fino al 22 marzo che delle indicazioni del ministero ai vertici degli uffici giudiziari di favorire i rinvii dei procedimenti non urgenti a dopo il 31 maggio.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>