<doc sitename="Il Fatto Quotidiano" title="Berlusconi positivo al Covid, tra gli ultimi a incontrarlo Bernini e Gelmini. &quot;E in Forza Italia qualcuno punta il dito contro Briatore&quot; - Il Fatto Quotidiano" author="F Q" date="2020-09-03" url="https://www.ilfattoquotidiano.it/2020/09/03/berlusconi-positivo-al-covid-tra-gli-ultimi-a-incontrarlo-bernini-e-gelmini-e-in-forza-italia-qualcuno-punta-il-dito-contro-briatore/5918767/" hostname="ilfattoquotidiano.it" description="Da marzo fino ad oggi, tutti coloro che incontravano Silvio Berlusconi dovevano prima essersi sottoposti al tampone per accertare di non avere il Covid. Tutti, compreso Fedele Confalonieri, che lunedì è stato l’ultimo a fargli visita ad Arcore. Tutti, appunto, tranne Flavio Briatore, l’amico di sempre che è andato a trovarlo a Villa Certosa, in …" categories="Politica" tags="Coronavirus;Forza Italia;Silvio Berlusconi" fingerprint="3af7874c59a74b2c">
  <main>
    <head rend="h1">Berlusconi positivo al Covid, tra gli ultimi a incontrarlo Bernini e Gelmini. “E in Forza Italia qualcuno punta il dito contro Briatore”</head>
    <graphic src="https://st.ilfattoquotidiano.it/wp-content/uploads/2019/11/12/variant-med_1200x630-obj18451012-690x362.jpg"/>
    <p>Da marzo fino ad oggi, tutti coloro che incontravano <hi rend="#b">Silvio Berlusconi</hi> dovevano prima essersi sottoposti al tampone per accertare di non avere il Covid. Tutti, compreso <hi rend="#b">Fedele Confalonieri</hi>, che lunedì è stato l’ultimo a fargli visita ad Arcore. Tutti, appunto, tranne <hi rend="#b">Flavio Briatore</hi>, l’amico di sempre che è andato a trovarlo a Villa Certosa, in Costa Smeralda, pochi giorni prima di Ferragosto. Un incontro immortalato anche in un video pubblicato sui social, in cui i due si abbracciano – senza mascherina – e ribadiscono il rapporto di amicizia che li lega.</p>
    <p>E secondo quanto riferisce <hi rend="#i">Il Messaggero</hi>, fonti interne a Forza Italia avrebbero puntato il dito proprio contro l’imprenditore come <hi rend="#b">possibile tramite </hi>per il contagio dell’ex Cav, nonostante l’ex premier sia risultato negativo a due tamponi prima di ricevere il verdetto sul suo contagio. I <hi rend="#b">timori</hi> del partito, scrive il quotidiano romano, sono tutti per la <hi rend="#b">campagna elettorale per le elezioni regionali</hi>, che entra nel vivo proprio in questi giorni, in vista del voto in programma il 20 e 21 settembre. L’assenza del leader di Fi potrebbe pesare sull’esito delle urne: “<hi rend="#b">Questa situazione non ci aiuta di certo</hi>“, hanno detto alcuni “big” al <hi rend="#i">Messaggero</hi>. Da parte sua Berlusconi ha assicurato che sarà presente in campagna elettorale “secondo le limitazioni imposte” dalla positività: “Purtroppo mi è successo anche questo ma continuo la battaglia”. Oggi è in programma un suo intervento in collegamento in Liguria, ma agli azzurri pesano le sue assenze a Napoli e in Puglia.</p>
    <p>Oltretutto, con la notizia della sua positività al Covid è scattato l’isolamento e il tracciamento di tutti coloro che sono entrati in contatto con lui nell’ultimo periodo, dai <hi rend="#b">familiari</hi> alla nuova <hi rend="#b">segretaria</hi> fino ai più stretti <hi rend="#b">collaboratori, </hi>tra cui anche alcuni esponenti di Fi, come l’avvocato <hi rend="#b">Niccolò Ghedini</hi>, che l’ha incontrato nelle ultime quarantott’ore ed è pronto a sottoporsi al tampone. Dal suo esito dipenderà l’estendersi o meno della cerchia di controlli tra i membri del partito. Tra le ultime persone ad aver incontrato Berlusconi ci sono poi le capigruppo <hi rend="#b">Anna Maria Bernini</hi> e <hi rend="#b">Maria Stella Gelmini </hi>che hanno partecipato ad un incontro pubblico con lo stato maggiore del partito il 6 agosto scorso, sempre in Sardegna, a Porto Rotondo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>