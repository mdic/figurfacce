<doc sitename="Il Fatto Quotidiano" title="Migranti, Salvini: &quot;Serve pulizia di massa via per via, quartiere per quartiere&quot; - Il Fatto Quotidiano" author="F Q" date="2017-02-18" url="http://www.ilfattoquotidiano.it/2017/02/18/migranti-salvini-serve-pulizia-di-massa-via-per-via-quartiere-per-quartiere/3399250/" hostname="ilfattoquotidiano.it" description="“Ci vuole una pulizia di massa anche in Italia”. A Recco per la campagna di tesseramento del Carroccio, Matteo Salvini torna a usare toni forti sui migranti. Secondo il leader della Lega Nord, occorre effettuare una pulizia “via per via, quartiere per quartiere e con le maniere forti se serve, perché ci sono interi pezzi d’Italia fuori …" categories="Politica" tags="Lega;Matteo Salvini;Migranti;Nichi Vendola;PD;Silvio Berlusconi" fingerprint="d25fbf14613ee8bd">
  <main>
    <head rend="h1">Migranti, Salvini: “Serve pulizia di massa via per via, quartiere per quartiere”</head>
    <graphic src="https://st.ilfattoquotidiano.it/wp-content/uploads/2017/02/salvini_675-2.jpg"/>
    <p>“Ci vuole una <hi rend="#b">pulizia di massa</hi> anche in Italia”. A Recco per la campagna di tesseramento del Carroccio, <hi rend="#b">Matteo Salvini</hi> torna a usare toni forti sui <hi rend="#b">migranti</hi>. Secondo il leader della Lega Nord, occorre effettuare una pulizia “<hi rend="#b">via per via</hi>, quartiere per quartiere e con le <hi rend="#b">maniere forti</hi> se serve, perché ci sono interi pezzi d’Italia fuori controllo”. “Non vedo l’ora – ha quindi aggiunto – una volta al Governo, di controllare i confini come si faceva una volta e usare le navi della Marina Militare per soccorrere e <hi rend="#b">riportare indietro</hi> i finti profughi”, ha detto Salvini ribadendo la propria ammirazione per la politica del presidente degli Stati Uniti <hi rend="#b">Donald Trump</hi>: “<hi rend="#b">Guardia</hi> nazionale <hi rend="#b">antimigranti</hi> in Italia come negli Usa di Trump? Magari”. Anche se la Casa Bianca ha <hi rend="#b">smentito</hi> la notizia e il documento diffusi dall’<hi rend="#i">Associated Press</hi>.</p>
    <p>Interpellato sul rischio scissione del Partito Democratico, il leader del Carroccio si è invece scagliato contro i politici italiani. “Non ne posso più di dalemiani, bersaniani, renziani”, ha detto. “Ho la nausea. Che si sciolgano tutti e andiamo a <hi rend="#b">votare</hi>“. Su una eventuale ricandidatura di <hi rend="#b">Berlusconi</hi>, Salvini ha così commentato: “Il leader lo devono scegliere gli italiani, non lo sceglie nessuno a tavolino né a Arcore né a Genova”. Poi ha ribadito di volere “una <hi rend="#b">coalizione</hi> più ampia possibile”. E ha concluso: “Vorrei esportare il metodo Lombardia, Veneto e Liguria a livello nazionale, e siamo pronti a farlo anche tra due mesi”.</p>
    <p>Non è tardata la risposta di <hi rend="#b">Nichi Vendola</hi>, che con toni forti ha commentato le uscite di Salvini, definendo il leader della Lega Nord “<hi rend="#b">fascista</hi>: chi invoca la pulizia etnica nei confronti di quelli che fuggono dalle guerre e dalla miseria è un protagonista del degrado anche nelle parole”. “Salvini è la <hi rend="#b">vergogna</hi> del nostro Paese”, ha continuato l’ex Presidente della Regione Puglia. “Forte con i deboli, debole con i forti. È un leone che ruggisce contro i poveri cristi, ed è una pecorella che bela nei confronti dei potenti”. Anche <hi rend="#b">Gero Grassi</hi> è intervenuto sulla questione, bollando i toni di Salvini come “dittatoriali”. “Fanno parte di una storia tragica che l’Italia, l’Europa e il mondo hanno conosciuto e sofferto”, ha detto il vicepresidente dei deputati del Pd. E contro i “peggiori <hi rend="#b">metodi squadristi</hi>” proposti dal leader del Carroccio, Grassi ha esortato “le persone perbene e le coscienze democratiche” a “saper respingere queste provocazioni che mirano a raccogliere voti sfruttando rabbia e malcontento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>