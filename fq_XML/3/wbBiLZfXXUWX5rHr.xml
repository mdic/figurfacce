<doc sitename="Il Fatto Quotidiano" title="Pd Sicilia, presidente regionale si dimette: &quot;Si è incontrato con Berlusconi&quot; - Il Fatto Quotidiano" author="F Q" date="2015-03-31" url="http://www.ilfattoquotidiano.it/2015/03/31/pd-incontrato-berlusconi-si-dimette-presidente-regionale-sicilia-zambuto/1553267/" hostname="ilfattoquotidiano.it" description="Marco Zambuto si è dimesso da presidente del Pd siciliano. Dopo la visita fatta di recente a Silvio Berlusconi, a Palazzo Grazioli, in compagnia del deputato azzurro Riccardo Gallo Afflitto, vicecoordinatore di Forza Italia in Sicilia per “una vicenda personale”, come dice lo stesso Zambuto, i vertici del Pd sono andati su tutte le furie chiedendo …" categories="Politica" tags="Agrigento;Lorenzo Guerini;PD;Sicilia;Silvio Berlusconi" fingerprint="5b96e5387f69d0b0">
  <main>
    <head rend="h1">Pd Sicilia, presidente regionale si dimette: “Si è incontrato con Berlusconi”</head>
    <graphic src="https://st.ilfattoquotidiano.it/wp-content/uploads/2015/03/zambuto-675.jpg"/>
    <p><hi rend="#b">Marco Zambuto</hi> si è dimesso da presidente del Pd siciliano. Dopo la visita fatta di recente a <hi rend="#b">Silvio Berlusconi</hi>, a Palazzo Grazioli, in compagnia del deputato azzurro <hi rend="#b">Riccardo Gallo Afflitto</hi>, vicecoordinatore di Forza Italia in Sicilia per “una vicenda personale”, come dice lo stesso Zambuto, i vertici del Pd sono andati su tutte le furie chiedendo le sue dimissioni. Zambuto ci ha riflettuto per qualche ora e ha deciso di dimettersi. In mattinata erano stati il vicesegretario regionale del partito <hi rend="#b">Lorenzo Guerini</hi> e il sottosegretario all’Istruzione <hi rend="#b">Davide Faraone</hi> a chiedere un passo indietro. Sulla stessa posizione anche <hi rend="#b">Fausto Raciti</hi>, segretario regionale del Pd.</p>
    <p>E’ l’ennesimo episodio degli scontri che stanno andando avanti da settimane all’interno del <hi rend="#b">Partito democratico</hi> in Sicilia e in particolare ad Agrigento, dove le primarie sono state il prodotto di un accordo del Pd con Forza Italia e sono state poi vinte da <hi rend="#b">Silvio Alessi</hi>, sponsorizzato da <hi rend="#b">Riccardo Gallo</hi>, braccio destro di <hi rend="#b">Marcello Dell’Utri</hi>. <ref target="http://www.ilfattoquotidiano.it/2015/03/31/agrigento-dopo-laut-aut-roma-pd-chiede-passo-forzista-alessi/1551758/">A Alessi ora è stato chiesto un passo indietro e il “capo d’imputazione” è analogo a quello contestato ora a Zambuto</ref>. Quest’ultimo, ex sindaco della città dei templi, ha una “formazione” estranea al centrosinistra: prima nella Dc, poi nell’Udc, poi sostenuto dall’Udeur e dai Ds, ma poi finito nel Pdl, di nuovo nell’Udc e infine nel Pd.</p>
    <p>Ma perché la situazione è precipitata? A pesare è stata la ricostruzione di<hi rend="#i"> Repubblica</hi> dell’incontro a Palazzo Grazioli tra Berlusconi, Gallo e Zambuto, avvenuto a fine febbraio, cioè tre settimane prima delle primarie del Pd. La circostanza è stata confermata da Gallo durante una riunione del centrosinistra di Agrigento. In prima battuta il faccia a faccia è stato letto come la prova di un “piano a tavolino” dei forzisti per tornare al potere “attraverso il Pd”. Ma a provocare altre critiche è stato l’oggetto dell’incontro a tre: “Sono andato per una questione umana – ha ammesso Zambuto a <hi rend="#i">Repubblica</hi> – Gallo Afflitto era in difficoltà perché alcuni media avevano rilanciato le dichiarazioni di un pentito secondo il quale il deputato nel 1988 avrebbe concorso a un omicidio di mafia”. Niente di vero, anche secondo i magistrati. Ma a garantirlo serviva evidentemente Zambuto. Che nel 1988 aveva 15 anni. “Mi ha chiesto lui (Gallo, <hi rend="#i">ndr</hi>) di testimoniare davanti a Berlusconi sulla sua onestà. E lo ha chiesto a me proprio perché, da avversario, potevo risultare credibile”.</p>
    <p>Le dimissioni di Zambuto hanno un doppio significato visto che l’ormai ex presidente è <hi rend="#b">leader dei renziani</hi> nella sua città. “Con sdegno – commenta Zambuto – respingo il barbaro tentativo di coinvolgermi politicamente in un episodio di solidarietà umana nei confronti di un vecchio amico con il quale oggi, politicamente sono totalmente diversificato e totalmente distante. Nessuno, se non in malafede può mettere in dubbio la mia linearità politica nei confronti del Pd. Pur tuttavia considerando i tempi di barbarie che stiamo vivendo sotto l’aspetto civile e politico, che non permettono di distinguere i gesti, al fine di non volere recare danno al Pd, sono pronto a fare un passo indietro e rimettere il mio mandato all’assemblea del Pd”.</p>
    <code>
      <p>Spero che il presidente del pd siciliano Zambuto,dopo aver letto i giornali, chieda scusa ai militanti del pd e si dimettete dalla carica</p>
      <p>— Antonello Cracolici (@a_cracolici) <ref target="https://twitter.com/a_cracolici/status/582814094153121792">31 Marzo 2015</ref></p>
    </code>
    <p>A commentare, prima delle dimissioni, era stato anche il presidente della Regione Sicilia<hi rend="#b"> Rosario Crocetta</hi>: “Sarebbe abbastanza opportuno che Marco Zambuto si dimettesse, altrimenti poi lo facciamo noi… Sono veramente costernato del fatto che Zambuto dica che sia andato a palazzo Grazioli per garantire dell’onestà di un parlamentare rispetto ad un possibile coinvolgimento di quest’ultimo nel concorso per un omicidio – ha detto Crocetta parlando con i giornalisti a Palazzo d’Orleans – Ma cosa c’entra questa cosa che dice? Queste affermazioni mi hanno lasciato sconvolto. L’ascesa di Zambuto a presidente del partito penso sia stata troppo accelerata. E’ passato da esponente di Forza Italia, poi del centro e poi presidente del Pd siciliano. Ci sta che le persone cambino, ma ci sta poco che chiunque viene occupa <hi rend="#b">posizioni apicali</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>