<doc sitename="Il Fatto Quotidiano" title="Forza Italia, &quot;Mattinale&quot; a rischio: Brunetta perde la prima battaglia (per tenere il posto da capogruppo) - Il Fatto Quotidiano" author="Gianluca Roselli" date="2015-12-08" url="http://www.ilfattoquotidiano.it/2015/12/08/forza-italia-mattinale-a-rischio-brunetta-perde-la-prima-battaglia-per-tenere-il-posto-da-capogruppo/2287828/" hostname="ilfattoquotidiano.it" description="I tormenti per Renato Brunetta non sono finiti. La settimana scorsa il capogruppo alla Camera di Forza Italia è riuscito a scampare l’offensiva di Elio Vito e di buona parte dei deputati (almeno i due terzi) che avevano chiesto un voto per sfiduciarlo dalla presidenza del gruppo, ma il passo indietro di Silvio Berlusconi, che …" categories="Politica" tags="Camera dei deputati;Forza Italia;Renato Brunetta;Silvio Berlusconi" fingerprint="fcf0203a27c8229">
  <main>
    <head rend="h1">Forza Italia, “Mattinale” a rischio: Brunetta perde la prima battaglia (per tenere il posto da capogruppo)</head>
    <graphic src="https://st.ilfattoquotidiano.it/wp-content/uploads/2015/12/brunetta-675.jpg"/>
    <p>I tormenti per <hi rend="#b">Renato Brunetta</hi> non sono finiti. <ref target="http://www.ilfattoquotidiano.it/2015/12/02/forza-italia-processo-a-brunetta-rischia-sfiducia-sotto-accusa-spese-per-mattinale-e-gestione-autoritaria/2272768/">La settimana scorsa il capogruppo alla Camera di Forza Italia è riuscito a scampare l’offensiva di Elio Vito e di buona parte dei deputati (almeno i due terzi) che avevano chiesto un voto per sfiduciarlo</ref> dalla presidenza del gruppo, ma il passo indietro di </p>
    <p><hi rend="#b">Silvio Berlusconi</hi>, che all’inizio aveva dato il via libera, alla fine ha frenato gli oppositori. Che per il momento si sono dovuti accontentare della decisione di togliere a Brunetta il</p>
    <p><hi rend="#i">Mattinale,</hi>l’house organ del gruppo a Montecitorio che l’ex ministro, secondo molti deputati, utilizza come giornale personale per propagandare il suo pensiero. Tutto, però, è rimasto sulla carta, perché il</p>
    <p><hi rend="#i">Mattinale</hi>in questi giorni ha continuato a uscire sempre dagli uffici di Brunetta. Con toni leggermente</p>
    <p><hi rend="#b">più soft</hi>e dando spazio a più voci. “Forse così Brunetta spera di tenersi il giornale, ma questo non avverrà: dovrà mollarlo” dice uno dei deputati più anti-brunettiani. La decisione verrà presa questa settimana, quando, presumibilmente giovedì, si riunirà il direttivo del partito alla presenza dell’ex Cavaliere.</p>
    <p>La questione non è di semplice soluzione, anche perché il <hi rend="#i">Mattinale</hi> è un impegno lavorativo non indifferente: riunione di prima mattina con Brunetta, <hi rend="#b">Renato Farina</hi> e lo staff, confezionamento dei contenuti, uscita verso l’ora di pranzo. Non tutti sono in grado di realizzare un prodotto simile. Che però fa gola. Alla responsabile della comunicazione <hi rend="#b">Deborah Bergamini</hi>, per esempio, che da tempo avrebbe chiesto a Berlusconi di affidarle il giornale. E anche ad <hi rend="#b">Andrea Ruggeri</hi>, responsabile dei rapporti con le tv, il nipote di <hi rend="#b">Bruno Vespa</hi>, sempre più a stretto contatto con il leader. Il <hi rend="#i">Mattinale</hi> è uno degli snodi su cui si sviluppa il malcontento verso il capogruppo. Specie dal punto di vista economico: per i ribelli, infatti, il giornale costa <hi rend="#b">un milione di euro l’anno</hi>, per Brunetta solo 200mila.</p>
    <p>I soldi, come sempre, anche in questa storia contano molto. La <hi rend="#b">riduzione del budget</hi> che la Camera passa al gruppo parlamentare di Forza Italia a causa dell’abbandono di diversi deputati (da 70 a 53 dal 2014 a oggi) è stata la miccia che ha fatto esplodere il malcontento che da tempo covava sotto la cenere. Con meno risorse a disposizione, Brunetta è stato costretto a lasciare a casa almeno una decina di persone. Ma, secondo i ribelli, nessuno di quelli portati da lui. A inizio legislatura, infatti – secondo alcune fonti – su <hi rend="#b">38 persone</hi> dello staff del gruppo, tra comunicazione e funzionari, ben 29 erano i fedelissimi del capogruppo, tra i quali alcuni collaboratori storici di Brunetta giunti dalla sua <hi rend="#b">Free Foundation</hi> o suoi <hi rend="#b">ex dipendenti</hi> al ministero. Come la temutissima segretaria <hi rend="#b">Stefania Profili</hi>. O l’avvocato <hi rend="#b">Paolo Narciso</hi>, messo al legislativo. Tra i fedelissimi anche <hi rend="#b">Pasquale Calzetta e Paola Tommasi</hi>, quest’ultima dello <hi rend="#b">staff economico</hi> del capogruppo, di cui ha fatto parte come consulente anche l’ex sottosegretario del governo Monti <hi rend="#b">Gianfranco Polillo</hi>. Inserimenti che non sono stati graditi dal personale storico di Forza Italia a Montecitorio e con cui i rapporti sono stati difficili fin dall’inizio. Figuriamoci quando poi Brunetta ha dovuto licenziare alcune persone e passarne altre a contratti a tempo determinato. Da ultimo, qualche malumore ha suscitato anche l’incarico affidato all’ex deputato <hi rend="#b">Osvaldo Napoli</hi> come responsabile del <hi rend="#b">rapporto con gli enti locali</hi>. Insomma, il clima è rovente. Tanto che, tra i funzionari e i collaboratori rimasti, ormai si lavora in un clima di <hi rend="#b">veleni e sospetti reciproci</hi>.</p>
    <p>Poi c’è la questione più meramente politica, ovvero i deputati che accusano Brunetta di gestire il gruppo in maniera totalmente autonoma. Non solo per quanto riguarda le <hi rend="#b">risorse</hi> (poco più di <hi rend="#b">4 milioni di euro</hi> il finanziamento ricevuto dalla Camera nel 2014), ma soprattutto sulla<hi rend="#b"> linea politica</hi>. “Non tutti condividono <hi rend="#b">l’anti-renzismo</hi> spinto del capogruppo, su certi temi altri parlamentari hanno posizioni più soft. E comunque si vorrebbe poter <hi rend="#b">discutere di più</hi> e decidere tutti insieme, non trovarsi la linea da seguire stampata sul <hi rend="#i">Mattinale</hi> alle due di pomeriggio”, racconta un altro deputato.</p>
    <p>Insomma, le tensioni all’interno del gruppo forzista a Montecitorio non sono affatto sopite. E ancora vive sono le speranze di chi spera in un<hi rend="#b"> cambio al vertice</hi> quanto prima. Resta da vedere se Berlusconi vorrà mettere mano a cambiamenti che rischiano di fargli esplodere il partito in mano alla vigilia delle amministrative. Anche se la situazione, secondo i deputati ribelli, almeno a Montecitorio esplosiva lo è già.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>