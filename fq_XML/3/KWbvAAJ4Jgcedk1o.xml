<doc sitename="Il Fatto Quotidiano" title="Governo, l'accordo segreto di Forza Italia: &quot;Settembre nero? Noi stampella di Renzi&quot; - Il Fatto Quotidiano" author="Giuseppe Alberto Falci" date="2014-08-11" url="http://www.ilfattoquotidiano.it/2014/08/11/governo-laccordo-segreto-di-forza-italia-settembre-nero-noi-stampella-di-renzi/1087823/" hostname="ilfattoquotidiano.it" description="L’accordo in Forza Italia è stato fatto. Se la situazione economica dovesse precipitare, a settembre, nelle intenzioni degli Azzurri, potrà nascerà il primo governo targato Silvio Berlusconi e Matteo Renzi. È questa la strategia studiata al microscopio da Villa San Martino e dintorni. Una strategia messa nero su bianco in un pranzo organizzato la scorsa …" categories="Politica" tags="Governo Renzi;Matteo Renzi;Riforma Senato;Silvio Berlusconi" fingerprint="6de73ce2e92d812d">
  <main>
    <head rend="h1">Governo, l’accordo segreto di Forza Italia: “Settembre nero? Noi stampella di Renzi”</head>
    <graphic src="https://st.ilfattoquotidiano.it/wp-content/uploads/2013/11/berlusconi-interna.jpg" alt="Silvio Berlusconi"/>
    <p>L’accordo in <hi rend="#b">Forza Italia</hi> è stato fatto. Se la situazione economica dovesse precipitare, a settembre, nelle intenzioni degli Azzurri, potrà nascerà il <hi rend="#b">primo governo</hi> targato Silvio <hi rend="#b">Berlusconi</hi> e Matteo <hi rend="#b">Renzi</hi>. È questa la strategia studiata al microscopio da Villa San Martino e dintorni. Una strategia messa nero su bianco in un pranzo organizzato la scorsa settimana nella Capitale, cui hanno preso parte nell’ordine: i capigruppo Paolo <hi rend="#b">Romani</hi> e Renato <hi rend="#b">Brunetta</hi>, Maurizio <hi rend="#b">Gasparri</hi> in rappresentanza degli ex An, Maria Rosaria <hi rend="#b">Rossi</hi>, Denis <hi rend="#b">Verdini</hi>, Maria Stella <hi rend="#b">Gelmini</hi> e Giovanni <hi rend="#b">Toti</hi>. E non importa che sia il premier, sia il ministro per le Riforme dalle colonne del Corriere della Sera smentiscano categoricamente il futuro ingresso di Forza Italia al governo: “Siamo due mondi separati”, dice <hi rend="#b">Maria Elena Boschi</hi>.</p>
    <p>“Si tratta solo di tattica, senza i nostri numeri il governo andrebbe a sbattere, e farebbe proprio la <hi rend="#b">fine del governo Prodi</hi>“, bollano alcuni forzisti del primo rango. Insomma l’<hi rend="#b">incubo settembre</hi> è dietro l’angolo. Perché da settembre i possibili nemici dell’esecutivo Renzi si aggireranno in ogni angolo dei palazzi del potere, in ogni provvedimento, in qualunque gruppo parlamentare. Dissidenti interni, alleati e opposizioni proveranno a imbrigliare Palazzo Chigi, non soltanto sulla riforma costituzionale o su quella della <hi rend="#b">legge elettorale</hi>, ma anche su temi delicati come quelli della<hi rend="#b"> giustizia e del lavoro</hi>. E i numeri, al momento, non sono dalla parte dell’esecutivo. L’<hi rend="#b">attuale maggioranza</hi>, quella con dentro gli <hi rend="#b">alfaniani</hi>, i fuoriusciti del partito di <hi rend="#b">Vendola</hi>, e i cespugli centristi, ha uno scarto risicatissimo a <hi rend="#b">Palazzo Madama</hi>, e potrebbe perdere pezzi a Montecitorio perché alcuni alfaniani sarebbero intenzionati a tornare all’ovile, in Forza Italia.</p>
    <p>Mentre la “<hi rend="#b">maggioranza istituzionale</hi>“, con all’interno i berlusconiani, quella ha messo a segno l’approvazione in prima lettura della riforma del Senato, potrebbe <hi rend="#b">colmare questo gap</hi>. In uno scenario, quest’ultimo, che legherebbe ancor di più l’esecutivo agli <hi rend="#b">umori del condannato</hi> Silvio Berlusconi. Prima, però, il premier dovrà evitare <hi rend="#b">fibrillazioni</hi> eccessive che si annidano all’interno del <hi rend="#b">Partito democratico</hi>. Del resto, basta leggere quanto mette a verbale con <hi rend="#i">ilfattoquotidiano.it</hi> il senatore democrat <hi rend="#b">Miguel Gotor</hi> per comprendere lo stato dell’arte: “Il cosiddetto <hi rend="#b">Italicum va cambiato</hi> in punti qualificanti e su questo spero ci sia l’impegno di tutto il Pd prima, e poi della maggioranza di governo. Sulla riforma del Senato Forza Italia ha dimostrato sì di essere determinante, ma la legge elettorale che non è una legge costituzionale ma una legge ordinaria,<hi rend="#b"> è consigliabile che sia discussa nel Pd</hi> e nella maggioranza. Qui c’è una contraddizione, è questo il nodo politico”.</p>
    <p>Gotor promette battaglia, e insieme a lui una <hi rend="#b">fronda trasversale</hi> che investe diverse anime dem: “Dal punto di vista della <hi rend="#b">rappresentatività</hi> le <hi rend="#b">soglie</hi> di ingresso devono essere modificate. Per quale ragione? Nel momento in cui tu hai una sola Camera, è bene che sia il più rappresentativa possibile. Del resto provare a <hi rend="#b">cancellare per legge</hi> milioni di voti, e l’Italicum ha una soglia dell’8% per i partiti non coalizzati, è un errore perché ciò che il Parlamento non rappresenta si scarica nella società in tensione e conflitti”. Ma c’è una seconda questione, stando alla versione del senatore bersaniano: “Nel momento in cui hai un <hi rend="#b">Senato di secondo grad</hi>o, cioè indiretto, non puoi avere una Camera di nominati. No, no, alle liste bloccate è la posizione di tutto il Pd e del Renzi delle primarie, e del Renzi della campagna elettorale. Bisogna restituire il <hi rend="#b">diritto di scelta</hi> ai cittadini”.</p>
    <p>Un “diritto”, però, che dovrà pur sempre passare dalla <hi rend="#b">centralità politica di Silvio Berlusconi</hi>. Il quale non desidera affatto la reintroduzione delle preferenze, e l’ha lasciato intendere anche nel recente incontro di mercoledì scorso con il premier. Un incontro che si sarebbe concluso con una sparata dell’inquilino di Palazzo Grazioli: “Se in autunno dovesse arrivare una <hi rend="#b">decisione della Corte europea</hi> sulla legge Severino, la riabilitazione sarebbe piena e mi potrei candidare alla Presidenza della Repubblica”. Pare che a quel punto sia calato il silenzio al secondo piano di Palazzo Chigi. Ma l’ex Cavaliere, assicura chi lo conosce, <hi rend="#b">ci crede</hi> per davvero.<lb/>Twitter: @GiuseppeFalci</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>