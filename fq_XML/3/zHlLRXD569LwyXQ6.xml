<doc sitename="Il Fatto Quotidiano" title="Silvio Berlusconi, critiche da Forza Italia e centrodestra: “Politica svenduta agli interessi delle sue aziende” - Il Fatto Quotidiano" author="Antonio Pitoni e Giorgio Velardi" date="2016-03-22" url="http://www.ilfattoquotidiano.it/2016/03/22/da-forza-italia-e-centrodestra-critiche-a-berlusconi-politica-svenduta-agli-interessi-delle-sue-aziende/2569321/" hostname="ilfattoquotidiano.it" description="“La verità è che il Nazareno non è mai finito”. A taccuino aperto, dentro Forza Italia, nessuno se la sente di parlare. Ma basta riporre la penna nel taschino per scatenare sentimenti a metà tra la rabbia e la rassegnazione. “Il partito Mediaset ha preso il totale sopravvento sul partito politico e molti di noi …" categories="Governo" tags="Denis Verdini;Forza Italia;Mediaset;Patto del Nazareno;PD;Silvio Berlusconi" fingerprint="3e8e4438a81ea765">
  <main>
    <head rend="h1">Silvio Berlusconi, critiche da Forza Italia e centrodestra: “Politica svenduta agli interessi delle sue aziende”</head>
    <graphic src="https://st.ilfattoquotidiano.it/wp-content/uploads/2016/01/Berlusconi-675.jpg"/>
    <p>“La verità è che il <hi rend="#b">Nazareno</hi> non è <hi rend="#b">mai finito</hi>”. A taccuino aperto, dentro Forza Italia, nessuno se la sente di parlare. Ma basta riporre la penna nel taschino per scatenare sentimenti a metà <hi rend="#b">tra la rabbia </hi>e<hi rend="#b"> la rassegnazione</hi>. “Il <hi rend="#b">partito Mediaset</hi> ha preso il totale sopravvento sul partito politico e molti di noi <hi rend="#b">assistono impotenti</hi> a scelte <hi rend="#b">incomprensibili</hi> che ci danneggiano come movimento e non solo – spiega sconsolato un parlamentare azzurro a <hi rend="#i">ilfattoquotidiano.it</hi> dietro la garanzia dell’anonimato –. Una situazione vissuta con preoccupazione anche alla luce della drammatica <hi rend="#b">caduta di consenso</hi> che per molti di noi vuol dire <hi rend="#b">non essere rieletti</hi> al prossimo giro”.</p>
    <p>Insomma, con l’extra gettito atteso dal pagamento del <hi rend="#b">canone Rai</hi> in bolletta elettrica che potrebbe determinare il dirottamento verso le emittenti private, Mediaset in testa, di una somma pari a <hi rend="#b">300 milioni di euro</hi><ref target="http://www.ilfattoquotidiano.it/2016/03/11/in-edicola-sul-fatto-del-12-marzo-rai-mediaset-e-de-benedetti-la-spartizione-di-300-milioni/2539183/"> di introiti pubblicitari</ref>, il sospetto che il <hi rend="#b">Silvio Berlusconi</hi><hi rend="#b">imprenditore</hi> stia prendendo il sopravvento sul <hi rend="#b">Silvio Berlusconi politico</hi> è ormai largamente diffuso tra i parlamentari azzurri. Che lamentano il sacrificio degli interessi di partito, da parte dell’ex Cavaliere, a favore di quelli della sue aziende. Come dimostrerebbe, secondo molti, l’ostinazione con la quale Berlusconi sta insistendo sulla candidatura (a perdere) di <hi rend="#b">Guido Bertolaso</hi> a Roma mandando in pezzi la coalizione di centrodestra e, di fatto, dando una mano al Pd del presidente del Consiglio <hi rend="#b">Matteo Renzi</hi>. “Gli interessi del ‘partito’ Mediaset e quelli di Forza Italia <hi rend="#b">non coincidono più</hi> anzi, il secondo è ormai funzionale al primo – prosegue la nostra fonte –. A questo punto resta solo il dilemma: <hi rend="#b">andarsene</hi> e ricollocarsi come hanno fatto e faranno ancora in molti con <hi rend="#b">Denis Verdini</hi> o tentare di dare vita ad un <hi rend="#b">nuovo soggetto politico</hi> moderato”. Più facile a dirsi che a farsi. </p>
    <p>Tra gli alleati, solo teorici e anzi ormai rivali di Forza Italia, invece, non si fanno grossi problemi a mettere la faccia all’accusa della ‘svendita’ degli interessi politici a quelli privati da parte del leader azzurro. “La coincidenza è <hi rend="#b">davvero curiosa</hi>”, dice per esempio <hi rend="#b">Fabio Rampelli</hi>, braccio destro della leader di Fratelli d’Italia, <hi rend="#b">Giorgia Meloni</hi>, nonché uno dei sostenitori della prima ora della sua candidatura al Campidoglio. “È <hi rend="#b">clamoroso</hi> che i maggiori introiti derivanti dall’eliminazione dell’evasione del canone Rai tramite il pagamento automatico in bolletta – aggiunge il capogruppo di FdI a Montecitorio – possano portare ad un incremento delle entrate pubblicitarie alle tv private. Bell’incoraggiamento a <hi rend="#b">pagare le tasse</hi> quando poi i proventi finiscono indirettamente fuori dal perimetro dell’interesse pubblico. È comunque <hi rend="#b">incredibile</hi> che <hi rend="#b">questa coincidenza</hi> si palesi a ridosso delle elezioni amministrative. Spero – conclude – che non ci sia un nesso di causalità fra <hi rend="#b">interessi privati </hi>e<hi rend="#b"> politica</hi>”. </p>
    <p>Anche dentro la <hi rend="#b">Lega Nord</hi> la pensano allo stesso modo. Non a caso, il Carroccio ha deciso di appoggiare la corsa della Meloni proprio contro Bertolaso. Una denuncia decisa arriva da Davide Caparini, responsabile comunicazione del partito di <hi rend="#b">Matteo Salvini</hi>: “L’<hi rend="#b">accondiscendenza</hi> da parte di Forza Italia nei confronti del governo è nei fatti, basta guardare i voti a favore espressi sui provvedimenti proposti da Renzi e compagni, soprattutto al Senato”. </p>
    <p>
      <hi rend="#i">Twitter: @Antonio_Pitoni @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>