<doc sitename="Il Fatto Quotidiano" title="Quirinale, Berlusconi: &quot;Collaboriamo con Renzi. Nomi M5s? Dio ce ne scampi&quot; - Il Fatto Quotidiano" author="F Q" date="2014-11-15" url="http://www.ilfattoquotidiano.it/2014/11/15/quirinale-berlusconi-collaboriamo-renzi-nomi-m5s-dio-ce-ne-scampi/1214098/" hostname="ilfattoquotidiano.it" description="Un nome non c’è, ma di sicuro l’accordo tra Renzi e Berlusconi riguarderà anche il successore di Giorgio Napolitano al Quirinale. “E’ pensabile e auspicabile”, ha detto l’ex Cavaliere a Milano durante la presentazione del libro di Micaela Biancofiore. “Perché altrimenti bisognerà rivolgersi al Movimento 5 stelle. E abbiamo visto quali sono i loro candidati. …" categories="Politica" tags="Giorgio Napolitano;Matteo Renzi;Silvio Berlusconi" fingerprint="a19f0025586f42ad">
  <main>
    <head rend="h1">Quirinale, Berlusconi: “Collaboriamo con Renzi. Nomi M5s? Dio ce ne scampi”</head>
    <graphic src="https://st.ilfattoquotidiano.it/wp-content/uploads/2014/11/berlusconi-6755.jpg"/>
    <p>Un nome non c’è, ma di sicuro <hi rend="#b">l’accordo tra Renzi e Berlusconi</hi> riguarderà anche il successore di <hi rend="#b">Giorgio Napolitano</hi> al Quirinale. “E’ pensabile e auspicabile”, ha detto l’ex Cavaliere a Milano durante la presentazione del libro di <hi rend="#b">Micaela Biancofiore</hi>. “Perché altrimenti bisognerà rivolgersi al <hi rend="#b">Movimento 5 stelle</hi>. E abbiamo visto quali sono i loro candidati. Che Dio ce ne scampi!”. Insomma niente è stato ancora deciso, assicura Berlusconi, ma è scontato che il patto del Nazareno per le riforme riguarderà anche la decisione sul <hi rend="#b">Capo dello Stato</hi>: “Col premier non abbiamo fatto ancora alcun nome per la scelta del successore, ma è pensabile e auspicabile che centrodestra e centrosinistra <hi rend="#b">convergano</hi> per eleggere al Colle qualcuno che dia a entrambi garanzie di <hi rend="#b">saggezza</hi> e equilibrio”. </p>
    <p><ref target="http://www.ilfattoquotidiano.it/2014/11/12/legge-elettorale-incontro-renzi-berlusconi-ce-accordo/1208284/">Solo mercoledì 12 novembre il leader Pd e il leader di Forza Italia si sono incontrati a Palazzo Chigi per parlare di legge elettorale, </ref>ma l’intesa che a volte sembra scricchiolare e a volte semplicemente serve per fare pressioni su alleati e colleghi di partito, stando ai piani riguarderà non solo la riforme in Parlamento. “<hi rend="#b">Il patto del Nazareno</hi> sarà un percorso lungo, perché sentiamo forte l’esigenza di governare questo Paese”. <ref target="http://www.ilfattoquotidiano.it/2014/11/15/pd-bersani-patto-nazareno-rinnovato-mediaset-guadagnato-in-borsa/1213356/">E ha poi risposto a l’ex segretario Pd Bersani che poche ore prima aveva dichiarato che l’accordo con Renzi fa bene a Mediaset:</ref> “Non c’è nulla nel patto del Nazareno che riguardi Mediaset. Il titolo soffre per il calo di pubblicità”.</p>
    <p>E rispetto alla nuova<hi rend="#b"> legge elettorale</hi>, Berlusconi si è detto contrario al<hi rend="#b"> premio di maggioranza</hi> alla lista (e non alla coalizione) e alla <hi rend="#b">soglia troppo bassa</hi> per i piccoli partiti. “Anche noi siamo convinti che i patti si debbano rispettare e in questo caso significa accantonare queste due proposte”. Sono alcuni dei cambiamenti inseriti da Renzi dopo il vertice di maggioranza e che non sono piaciuti a Forza Italia. Ancora nessuno dei due ha voluto cedere dalla proprie posizioni, e la discussione probabilmente sarà in Parlamento. “Noi rispettiamo il <hi rend="#b">patto del Nazareno</hi> perché sentiamo forte l’esigenza di rendere governabile questo Paese”, ha detto il leader del centrodestra, aggiungendo che questo si può fare solo con “un sistema <hi rend="#b">monocamerale</hi>” e “bipolare”. “<hi rend="#b">Un percorso lungo</hi>, ma speriamo di poterci arrivare”.</p>
    <p>Berlusconi, tra una battuta sul <hi rend="#b">maltempo</hi> (“Sono venuto in canotto, a casa mia c’è un lago”), e la spiegazione del perché indossa <hi rend="#b">occhiali da sole</hi> (“Da quando mi hanno lanciato addosso quella statuetta ogni anno ho l’uveite”), si è presentato così a Milano all’incontro sul libro dell’azzurra Biancofiore. Ha poi parlato dei successori dentro il partito, descrivendo un centrodestra “in <hi rend="#b">difficoltà</hi> nel confrontarsi con la sinistra” che invece ha un nuovo protagonista capace di portare cambiamento. La sua ala politica, invece, è ancora in attesa “di un <hi rend="#i"> leader maximo</hi>“. “Speriamo che qualcuno arrivi a essere riconosciuto come leader di tutti i partiti che potranno così </p>
    <p><hi rend="#b">fondersi</hi>assieme. Ci sono tantissimi</p>
    <p><hi rend="#b">giovani bravi</hi>ma nessuno ha consenso e trasporto” degli elettori. Anche quando mi dicevano ‘</p>
    <p><hi rend="#b">metti i tuoi figli’,</hi>io rispondevo che non è il leader che deve indicare il successore ma è la gente che deve farlo”. Per ora, secondo il leader di Forza Italia, non c’è nessuno che possa convincere gli elettori e per questo “io</p>
    <p><hi rend="#b">sono ancora qui</hi>a reggere la bandiera”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>