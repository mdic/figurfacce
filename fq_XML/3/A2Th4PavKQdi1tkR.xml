<doc sitename="Il Fatto Quotidiano" title="Dossieraggi del Sismi, Ferrara contro il governo: &quot;Via il segreto di Stato&quot; - Il Fatto Quotidiano" author="Primo Di Nicola" date="2015-05-19" url="http://www.ilfattoquotidiano.it/2015/05/19/dossieraggi-del-sismi-ferrara-contro-il-governo-via-il-segreto-di-stato/1695752/" hostname="ilfattoquotidiano.it" description="Via il segreto di Stato sulla brutta storia dei dossieraggi operati dal Servizio Informazioni e Sicurezza Militare (Sismi) al tempo di Nicolò Pollari e del suo collaboratore Pio Pompa. Male ha fatto il presidente del Consiglio Matteo Renzi a riproporlo «in sostanziale continuità con il passato». Bisogna scoprire la verità su queste attività del servizio …" categories="Palazzi &amp; Potere" tags="Giampiero Massolo;Matteo Renzi;Nicolò Pollari;Palazzo Chigi;Pio Pompa;Segreto di Stato;Silvio Berlusconi;Sismi" fingerprint="ebfb783d6d2af11e">
  <main>
    <head rend="h1">Dossieraggi del Sismi, Ferrara contro il governo: “Via il segreto di Stato”</head>
    <graphic src="https://st.ilfattoquotidiano.it/wp-content/uploads/2015/05/ferrara675.jpg"/>
    <p>Via il <hi rend="#b">segreto di Stato</hi> sulla brutta storia dei <hi rend="#b">dossieraggi</hi> operati dal <hi rend="#b">Servizio Informazioni e Sicurezza Militare (Sismi)</hi> al tempo di <hi rend="#b">Nicolò Pollari</hi> e del suo collaboratore <hi rend="#b">Pio Pompa</hi>. Male ha fatto il <hi rend="#b">presidente del Consiglio Matteo Renzi</hi> a riproporlo «in sostanziale continuità con il passato». Bisogna <hi rend="#b">scoprire la verità</hi> su queste attività del servizio segreto e per arrivarci è necessario che il<hi rend="#b"> Comitato parlamentare per la sicurezza della Repubblica (Copasir)</hi>, l’organo parlamentare di controllo dei servizi segreti, torni ad occuparsi della questione.</p>
    <p>Nel <hi rend="#b">silenzio</hi> generale con il quale la politica sta accompagnando la <ref target="http://www.ilfattoquotidiano.it/2015/05/05/dossier-di-pompa-su-giornalisti-e-pm-gup-scrive-renzi-ce-ancora-segreto-di-stato/1651115/">decisione dell’esecutivo Renzi,</ref> preannunciata da una lettera del <hi rend="#b">direttore del Dipartimento delle informazioni per la sicurezza di Palazzo Chigi, Giampiero Massolo,</hi> allo stesso ex direttore del Sismi, Pollari, chiamato a deporre dalla magistratura di Perugia che da anni cerca di<ref target="http://www.ilfattoquotidiano.it/2015/05/18/dossieraggi-del-sismi-e-segreto-di-stato-dalla-scoperta-al-rischio-prescrizione/1693719/"> scoperchiare l’inquietante affaire</ref>, una voce finalmente si leva dal Parlamento. E’ quella di <hi rend="#b">Francesco Ferrara,</hi> coordinatore nazionale di Sinistra ecologia libertà (Sel) e <hi rend="#b">membro del Copasir</hi>. Che, senza molti giri di parole, attacca la posizione assunta da Palazzo Chigi: «Sono <hi rend="#b">contrario alla decisione del segreto</hi>», spiega Ferrara, «mi pongo gli stessi <hi rend="#b">interrogativi</hi> che voi de <hi rend="#i">ilfattoquotidiano.it</hi> avete posto negli articoli».</p>
    <p>
      <hi rend="#b">Il governo ha deciso di sollevare il conflitto di attribuzione di fronte alla Corte costituzionale per fermare il processo in corso a Perugia. Possibile che non si poteva fare altrimenti?</hi>
    </p>
    <p>«Bisogna vedere qual è la <hi rend="#b">ratio</hi> di questa decisione. Stiamo parlando di una <hi rend="#b">indagine</hi> che c’è stata per dossier e dossieraggi cuciti, commissionati e costuditi nella <hi rend="#b">sede del Sismi di via Nazionale 230, a Roma</hi>. Questi dossieraggi dovevevano servire a spiare <hi rend="#b">magistrati, politici, giornalisti</hi> che, per le cose che sono emerse, all’epoca avevano la sola colpa di essere <hi rend="#b">contro l’allora presidente del Consiglio Silvio Berluscon</hi>i. Questo è il dato e di fronte a questo dato c’era bisogno di accertare i fatti: a che cosa <hi rend="#b">servivano</hi> questi dossier? <hi rend="#b">E chi li aveva voluti?</hi> E’ davanti a queste due domande che è stato apposto il segreto. Una <hi rend="#b">decisione grave</hi>».</p>
    <p>
      <hi rend="#b">Eppure, a parte i nostri articoli e le proteste dei dossierati, la reazione politica è stata praticamente inesistente.</hi>
    </p>
    <p>«Questa vicenda pone <hi rend="#b">due problemi importantissimi</hi>. Primo: per quale <hi rend="#b">ragione</hi> viene riproposto il segreto su una storia che non ha a che fare con altri Paesi, che non mette dunque a repentaglio i <hi rend="#b">rapporti con altri Stati</hi> o la nostra stessa <hi rend="#b">sicurezza nazional</hi>e. Secondo: siamo di fronte a un accertamento di verità su fatti molto gravi».</p>
    <p>
      <hi rend="#b">Giusto. E allora?</hi>
    </p>
    <p>«Proprio per questo è <hi rend="#b">incomprensibile</hi> l’apposizione del segreto. Ne <hi rend="#b">mancano tutti i presupposti</hi> previsti dalle leggi che regolano la materia».</p>
    <p>
      <hi rend="#b">Che fare dunque per spingere il governo a rivedere la decisione già preannunciata? Come raccogliere le richieste di giustizia avanzate da molte delle vittime dei dossieraggi del Sismi?</hi>
    </p>
    <p>«Penso che sia giusto a questo punto riportare la vicenda anche dentro il Copasir. Proviamo a vedere se attraverso un<hi rend="#b"> intervento del Comitato</hi> sia possibile riaprire la questione».</p>
    <p>
      <hi rend="#b">Con quale obiettivo?</hi>
    </p>
    <p>«Raggiungere la verità. Penso sia giusto accertare come sono andate le cose. Sono stati dossierati uomini pubblici senza che se ne capisca la ragione e tantomeno si sappia chi lo ha ordinato».</p>
    <p>
      <hi rend="#b">Quindi, via il segreto di Stato nel processo in corso a Perugia?</hi>
    </p>
    <p>«Certo, a meno che non ci siano ragioni per apporlo che io al momento non conosco e non capisco neanche. Ecco, questo è il mio impegno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>