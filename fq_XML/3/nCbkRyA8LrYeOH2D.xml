<doc sitename="Il Fatto Quotidiano" title="Berlusconi, giudici riuniti da ore. Pg: &quot;Confermare 2 anni di interdizione per Berlusconi&quot; - Il Fatto Quotidiano" author="RQuotidiano" date="2014-03-18" url="http://www.ilfattoquotidiano.it/2014/03/18/sentenza-mediaset-la-cassazione-decide-sullinterdizione-per-silvio-berlusconi/917377/" hostname="ilfattoquotidiano.it" description="Benché sia pronto a candidarsi ovunque alle prossime elezioni europee, come annunciato il 14 marzo scorso, per Silvio Berlusconi, condannato in via definitiva per frode fiscale a 4 anni e decaduto dalla carica di senatore, potrebbe arrivare l’ennesimo impedimento all’aspirazione a un seggio da europarlamentare. È infatti attesa per oggi, molto probabilmente in serata, la sentenza sulla riduzione dell’interdizione …" categories="Giustizia" tags="Cassazione;Processo Mediaset;Silvio Berlusconi" fingerprint="bf8f44bde568e13d">
  <main>
    <head rend="h1">Berlusconi, giudici riuniti da ore. Pg: “Confermare 2 anni di interdizione per Berlusconi”</head>
    <graphic src="https://st.ilfattoquotidiano.it/wp-content/uploads/2013/11/cassazione.jpg"/>
    <p><ref target="http://www.ilfattoquotidiano.it/2014/03/14/elezioni-europee-2014-berlusconi-pronto-a-candidarmi-ovunque-il-pd-non-si-puo/913957/">Benché sia pronto a candidarsi ovunque alle prossime elezioni europee,</ref> come annunciato il 14 marzo scorso, per <hi rend="#b">Silvio Berlusconi</hi>, <ref target="http://www.ilfattoquotidiano.it/2014/03/14/elezioni-europee-2014-berlusconi-pronto-a-candidarmi-ovunque-il-pd-non-si-puo/913957/">condannato in via definitiva per frode fiscale a 4 anni</ref> e <ref target="http://www.ilfattoquotidiano.it/2013/11/27/berlusconi-decaduto-da-senatore-cronaca-della-giornata-da-palazzo-madama/792390/#foto-bbc">decaduto dalla carica di senatore</ref>, potrebbe arrivare l’ennesimo impedimento all’aspirazione a un seggio da europarlamentare.</p>
    <p>È infatti attesa per oggi, molto probabilmente in serata, la <hi rend="#b">sentenza</hi> sulla riduzione dell’interdizione dai pubblici uffici. La III sezione penale della Suprema Corte è in camera di consiglio dalle 17,30 per decidere se confermare o meno i<ref target="http://www.ilfattoquotidiano.it/2013/10/19/processo-mediaset-appello-bis-chiesti-due-anni-di-interdizione-per-berlusconi/748968/"> due anni disposti dalla Corte d’appello di Milano il 19 ottobre scorso</ref>. Si tratta della <hi rend="#b">pena accessoria</hi> inflitta al leader di Forza Italia in relazione alla condanna a 4 anni (3 coperti da indulto) per frode fiscale, divenuta definitiva il 1° agosto 2013, nell’ambito del processo Mediaset. I supremi giudici però avevano rinviato gli atti sulla pena accessoria – 5 anni – troppo alta rispetto ai limiti di legge fissati in un range tra uno e tre anni. </p>
    <p>Il pg Aldo Policastro ha chiesto che sia <hi rend="#b">confermata la pena accessoria</hi> della condanna a due anni di interdizione come ricalcolata dalla corte d’Appello di Milano. <ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/">Era stata proprio la Cassazione, il 1° agosto scorso, a ordinare un ricalcolo della pena accessoria</ref>. La Corte aveva ritenuto “errato” il calcolo dei giudici del merito, oltre il ‘tetto’ dei 3 anni previsto dalla legge, e <hi rend="#b">rinviato gli atti</hi> a Milano per un appello-bis. I magistrati milanesi, dunque, lo scorso ottobre, avevano stabilito 2 anni di interdizione per il Cavaliere, i cui difensori, però, avevano fin da subito contestato tale decisione annunciando un ulteriore ricorso in Cassazione. </p>
    <p>”I giudici di Milano hanno esattamente indicato i criteri in base ai quali hanno determinato in due anni l’interdizione per la <hi rend="#b">estrema gravità dei fatti</hi> accertati, il dolo intenzionale e la realizzazione di un sistema duraturo di evasione fiscale” ha detto Policastro nella sua requisitoria rilevando che i due anni di interdizione inflitti all’ex premier Silvio Berlusconi “rispondono a quanto previsto dai nostri criteri di legge”.</p>
    <p>La difesa chiede di sospendere l’udienza e inviare gli <hi rend="#b">atti alla Corte europea di Strasburgo</hi> affinché valuti se siano cumulabili le sanzioni accessorie della <hi rend="#b">legge Severino</hi>e dell’interdizione dai pubblici uffici inflitte. Con una mossa a sorpresa che ha spiazzato sia il rappresentante della Procura della Cassazione l’avvocato Franco Coppi ha presentato ai giudici copia di una sentenza della Corte europea dei Diritti Umani pubblicata il 4 marzo sul casa di <hi rend="#b">Franzo Grande Stevens</hi> e degli altri rappresentanti di società riconducibili alla galassia Fiat come <hi rend="#b">Ifil-Exor.</hi></p>
    <p>Ad avviso di Coppi il verdetto di Strasburgo ha attinenza con la vicenda del Cavaliere in quanto “affronta il problema della <hi rend="#b">cumulabilità delle sanzioni penali</hi> e rileva che qualora una sanzione accessoria, non importa se di natura penale o amministrativa, incide su diritti fondamentali, allora si deve giungere alla conclusione che ha natura penale e non può essere cumulata con un’altra sanzione simile per il divieto di “ne bis in idem”.</p>
    <p>Coppi ha aggiunto che la Corte europea ha constatato che “le sanzioni amministrative inflitte dalla<hi rend="#b"> Consob</hi> a Franzo Grande Stevens e agli altri imputati ammontavano a multe in milioni di euro e prevedevano anche la perdita di incarichi societari: la pesantezza economica e il riflesso sull’onorabilità degli imputati hanno convinto Strasburgo che queste sanzioni avevano natura penale e non amministrativa. Noi crediamo che il caso del dottor Berlusconi sia come quello di Grande Stevens perché <hi rend="#b">sono identici gli effetti della legge Severin</hi>o e dell’interdizione e per questo – ha proseguito Coppi unendo anche Ghedini alla sua richiesta – chiediamo che i fatti siano rimessi alla Corte Ue e che questa udienza sia sospesa in attesa della pronuncia di Strasburgo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>