<doc sitename="Il Fatto Quotidiano" title="Napolitano: &quot;Contro di me reazioni faziose&quot;. E chiede riforma della giustizia - Il Fatto Quotidiano" author="RQuotidiano" date="2014-05-05" url="http://www.ilfattoquotidiano.it/2014/05/05/napolitano-ai-giovani-magistrati-no-a-missioni-improprie-e-a-protagonismi/973672/" hostname="ilfattoquotidiano.it" description="Giorgio Napolitano torna a invocare la riforma della giustizia, mette in guardia i magistrati da comportamenti “impropri e fuorvianti” e sembra rispondere ai ripetuti attacchi di Silvio Berlusconi e Beppe Grillo quando cita “reazioni aggressivamente faziose” nei suoi confronti. Lo fa nell’incontro a Quirinale con i magistrati tirocinanti, un evento che già nel 2011 fu teatro …" categories="Politica" tags="Beppe Grillo;Giorgio Napolitano;Silvio Berlusconi" fingerprint="edad112d792c1931">
  <main>
    <head rend="h1">Napolitano: “Contro di me reazioni faziose”. E chiede riforma della giustizia</head>
    <graphic src="https://st.ilfattoquotidiano.it/wp-content/uploads/2014/05/berlusconi-napolitano-640.jpg"/>
    <p><hi rend="#b">Giorgio Napolitano</hi> torna a invocare la <hi rend="#b">riforma della giustizia</hi>, mette in guardia i <hi rend="#b">magistrati</hi> da comportamenti “<hi rend="#b">impropri e fuorvianti</hi>” e sembra rispondere ai ripetuti attacchi di <hi rend="#b">Silvio Berlusconi</hi> e <hi rend="#b">Beppe Grillo</hi> quando cita “reazioni aggressivamente faziose” nei suoi confronti. Lo fa nell’incontro a Quirinale con i magistrati tirocinanti,<ref target="http://www.ilfattoquotidiano.it/2011/07/21/intollerabile-lo-scontro-tra-giustizia-e-politica-napolitano-parla-alle-toghe-del-futuro/146840/"> un evento che già nel 2011 fu teatro di una sonora strigliata alle toghe, esortate a evitare il “protagonismo” e a limitare l’uso delle intercettazioni telefoniche</ref>. </p>
    <p>Il presidente della Repubblica ha esortato il ministro <hi rend="#b">Andrea Orlando</hi> ad avviare una riforma della giustizia tesa al “recupero dell’efficienza e alla restituzione di un rapporto di fiducia con i cittadini” con “soluzioni concrete e organiche”. Da troppo tempo – ha detto il capo dello Stato – “si invoca un rinnovamento che tarda ad arrivare”. Napolitano ha più volte ricordato le resistenze provenienti anche dalla magistratura. “Io ho personalmente sperimentato contraddizioni, incertezze, opposte pregiudiziali che hanno ostacolato i necessari processi di rinnovamento in diversi campi della vita istituzionale”, afferma oggi. “Le ho vissute dedicando non piccola parte della mia attenzione e delle mie energie alle vicende e alle problematiche dell’amministrazione della giustizia e del rapporto tra politica e magistratura.</p>
    <p>Ai magistrati tirocinanti, il capo dello Stato raccomanda di “rifuggire dal sentimento di essere investiti da <hi rend="#b">visioni improprie e fuorvianti</hi>, sentendosi <hi rend="#b">sempre meno potere</hi> e sempre più servizio”. E di “evitare personalismi ed arroccamenti” nel loro lavoro. “Il ruolo dei giudici e dei magistrati – ha proseguito il presidente della Repubblica – esige <hi rend="#b">equilibrio</hi>, tensione morale, serenità e <hi rend="#b">sobrietà</hi> nei comportamenti professionali e anche in quelli privati. L’interpretazione delle leggi e la discrezionalità nel lavoro dei magistrati spiegano importanza che assumono le apparenze. Un magistrato non deve essere solo capace di mantenersi estraneo agli interessi di parte ma deve assicurare la sua <hi rend="#b">immagine di imparzialità</hi>, come precisato nel codice deontologico”. I magistrati “rifuggano dai protagonismi” e mantengano “sobrietà nei comportamenti anche privati”, evitando “ogni atteggiamento che sia o possa apparire di parte”.</p>
    <p>Un breve passaggio del discorso nel corso di quest’ultimo anno, che è stato “un<hi rend="#b"> forzoso prolungamento</hi> delle mie funzioni di presidente ho tenuto una condotta ferma e ancorata al principio della <hi rend="#b">divisione dei poteri</hi>“, nonostante “le reazioni aggressivamente faziose che mi venivano opposte”. Il riferimento delle parole del capo dello Stato è agli ultimi attacchi ricevuti da <hi rend="#b">Silvio Berlusconi</hi> (che più volte ha dato a Napolitano la colpa per le sue dimissioni del 2011, ma che è stato tra gli artefici della rielezione del presidente) oltre che da <hi rend="#b">Beppe Grillo</hi>. “L’Italia ha bisogno di una nuova stagione di più alto fervore ideale e morale e di riscoprire il senso della coesione nazionale” ha aggiunto tra l’altro il presidente della Repubblica.</p>
    <p>I toni del Capo dello Stato rievocano quelli ci due settimane fa quando, <ref target="http://www.ilfattoquotidiano.it/2014/04/18/napolitano-ho-pagato-a-resistenze-e-faziosita-un-prezzo-in-termini-di-consensi/956468/">in una lettera al Corriere della sera per la scadenza del primo anno del secondo mandato, il presidente ha parlato del “prezzo pagato in termini di consensi” a resistenze e faziosità”</ref>. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>