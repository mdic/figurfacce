<doc sitename="Il Fatto Quotidiano" title="Ruby, l'ex avvocato: &quot;Pagata oltre 6 milioni. Parlo perché Berlusconi assolto&quot; - Il Fatto Quotidiano" author="RQuotidiano" date="2014-07-31" url="http://www.ilfattoquotidiano.it/2014/07/31/ruby-lex-avvocato-pagata-oltre-6-milioni-parlo-perche-berlusconi-assolto/1078478/" hostname="ilfattoquotidiano.it" description="Quindici giorni fa l’assoluzione – per alcuni clamorosa – di Silvio Berlusconi dai reati di concussione e prostituzione minorile nel processo Ruby. Oggi alla vicenda di Karima El Mahroug, la ragazzina marocchina ospite delle cene eleganti di Arcore quando era minorenne e spacciata (invano) per nipote dell’ex presidente egiziano Mubarak, si aggiunge un altro tassello. …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="b1ab8011eb67bc1d">
  <main>
    <head rend="h1">Ruby, l’ex avvocato: “Pagata oltre 6 milioni. Parlo perché Berlusconi assolto”</head>
    <graphic src="https://st.ilfattoquotidiano.it/wp-content/uploads/2013/10/ruby.jpg" alt="Ruby Karima el-Mahroug"/>
    <p><ref target="http://www.ilfattoquotidiano.it/2014/07/18/berlusconi-assolto-nel-processo-dappello-ruby-non-ci-fu-concussione/1064750/">Quindici giorni fa l’assoluzione – per alcuni clamorosa – di Silvio Berlusconi </ref>dai reati di </p>
    <p><hi rend="#b">concussione</hi>e p</p>
    <p><hi rend="#b">rostituzione minorile</hi>nel processo Ruby. Oggi alla vicenda di</p>
    <p><hi rend="#b">Karima El Mahroug,</hi>la ragazzina marocchina ospite delle cene eleganti di Arcore quando era minorenne e spacciata (invano) per nipote dell’ex presidente egiziano Mubarak, si aggiunge un altro tassello.</p>
    <p>È l’Espresso che svela che Ruby – riconosciuta come parte offesa nel processo ma che non si è mai costituita parte civile avrebbe ricevuto molti più soldi di quanto non sia emerso finora: “la giovane marocchina avrebbe incassato, in particolare, più di sei milioni di euro”. <ref target="http://www.ilfattoquotidiano.it/2011/06/06/milano-ruby-cambia-il-suo-quarto-avvocato-ghedini-violata-corrispondenza-del-premier/116197/">È stato l’avvocato Egidio Verzini – uno degli avvocati che si sono succeduti come legali di parte civile </ref>– il professionista che ha gestito quella trattativa economica per conto di Ruby, nella primavera del 2011, mentre era il suo difensore di fiducia. Il legale – già nel novembre scorso – aveva raccontato che Karima </p>
    <p><ref target="http://www.ilfattoquotidiano.it/2013/11/26/processo-ruby-ex-lagale-voleva-costituirsi-parte-civile-ma-poi-ci-sono-stati-interventi-esterni/791823/">voleva costituirsi parte civile nel processo ma che poi per “interventi esterni” e anche pressioni rinunciò</ref>. Ora per questa rinuncia c’è un prezzo: 6 milioni di euro.</p>
    <p>
      <ref target="http://www.ilfattoquotidiano.it/2011/01/26/caso-ruby-dalle-intercettazioni-esce-la-contabilita-con-b/88521/">Una cifra non molto diversa da quella di cui la ragazza scriveva nella sua contabilità: quando scriveva che aveva chiesto al presidente 5 milioni.</ref>
    </p>
    <p>Dalle indagini era emerso l’allora presidente del Consiglio – <ref target="http://www.ilfattoquotidiano.it/2012/11/09/processo-ruby-testimone-silvio-mi-da-ancora-2500-euro-al-mese/408596/">che pagava lo stipendio alle Olgettine anche a processo di primo grado in corso</ref> – aveva versato circa 57 mila euro a Ruby nel 2010: un “atto di liberalità” verso una ragazza che aveva avuto una vita molto difficile, bisognosa. <ref target="http://tv.ilfattoquotidiano.it/2012/10/19/processo-ruby-berlusconi-racconto-storia-commosse-diedi-aiuto/208045/">E per questo Berlusconi aveva pensato anche di donarle circa 60 mila euro per permetterle di aprire un centro estetico.</ref> In realtà, sostiene l’avvocato Verzini, “Ruby ha ricevuto molti più soldi, sicuramente. Quello che da sempre ha sostenuto la procura di Milano. Il piccolo tesoretto ottenuto dalla Rubacuori supererebbe, secondo il legale, i 6 milioni di euro. Tutti soldi che sarebbero stati bonificati all’estero. Fu proprio Ruby, in quei giorni, a confermare al suo legale “che aveva raggiunto l’accordo e che doveva percepire cifre molto più ingenti”. </p>
    <p>“Se Berlusconi fosse stato condannato anche in appello, avrei continuato a tacere, per non ledere la sua posizione di imputato. Ma ora la sentenza di assoluzione, purtroppo, viene usata come un’<hi rend="#b">arma per colpire i magistrati</hi> della procura di Milano. Non si può far credere ai cittadini italiani che i fuorilegge, in questo Paese, siano i pubblici ministeri. A questo punto mi sento in dovere di parlare” dice il legale in una intervista al settimanale. </p>
    <p>“Ruby – si legge nell’articolo dell’Espresso domani in edicola – aveva capito che quella <hi rend="#b">era l’occasione della sua vita</hi> ed era decisissima ad uscirne con un sacco di soldi. Io le avevo proposto una strada legale. Ruby doveva <hi rend="#b">costituirsi parte civile</hi> nel processo contro Emilio Fede. Un bel giorno avremmo annunciato che la costituzione veniva revocata. Come succede normalmente nei processi, questo significa che la parte civile è stata risarcita privatamente. E visto che Ruby è<hi rend="#b"> stata screditata sulla stampa di tutto il mondo</hi>, una transazione di alcuni milioni era credibile. Poi, se Fede alla fine non avesse pagato di tasca sua, questi non erano fatti di Ruby né miei”. </p>
    <p>La trattativa, però, <ref target="http://www.ilfattoquotidiano.it/2013/11/26/processo-ruby-ex-lagale-voleva-costituirsi-parte-civile-ma-poi-ci-sono-stati-interventi-esterni/791823/">come aveva già raccontato il legale lo scorso novembre</ref>, è naufragata per pressioni esterne: “Qualcuno ha suggerito o imposto a Ruby una strada diversa e non la via legale da me consigliata. <ref target="http://www.ilfattoquotidiano.it/2011/07/16/ruby-rubacuori-cambia-di-nuovo-avvocato-e-fanno-quattro/145933/">A quel punto ho deciso di interrompere il rapporto con la mia assistita</ref>, in quanto ciò che mi veniva proposto andava a collidere con il rispetto delle norme del nostro ordinamento”. E così Ruby venne assistita nuovamente nel processo da Paola Boccardi dopo essere stata tutelata da Luca Giuliante, Massimo Di Noia, lo stesso Verzini. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>