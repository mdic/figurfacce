<doc sitename="Il Fatto Quotidiano" title="Elezioni Roma, FI scarica Bertolaso: &quot;Noi con Marchini, Lega e Fdi lo appoggino&quot;. Ma Salvini: &quot;Nostro candidato è Meloni&quot; - Il Fatto Quotidiano" author="F Q" date="2016-04-28" url="http://www.ilfattoquotidiano.it/2016/04/28/elezioni-roma-b-scarica-bertolaso-ora-forza-italia-sostiene-marchini/2679121/" hostname="ilfattoquotidiano.it" description="Dopo un braccio di ferro durato due mesi, Forza Italia cambia cavallo per le elezioni comunali di Roma e spiazza gli alleati: “Con il dottor Guido Bertolaso abbiamo deciso di sostenere e fare nostra la candidatura dell’ingegner Alfio Marchini. Non è una scelta nuova. Marchini era stato la nostra prima opzione, ed era caduta per i veti …" categories="Elezioni Amministrative 2016" tags="Elezioni Comunali;Roma;Silvio Berlusconi" fingerprint="2ea7586ee85ec10d">
  <main>
    <head rend="h1">Elezioni Roma, FI scarica Bertolaso: “Noi con Marchini, Lega e Fdi lo appoggino”. Ma Salvini: “Nostro candidato è Meloni”</head>
    <graphic src="https://st.ilfattoquotidiano.it/wp-content/uploads/2016/04/berlusconi_bertolaso_675.jpg"/>
    <p>Dopo un braccio di ferro durato due mesi,<hi rend="#b"> Forza Italia</hi> cambia cavallo per le elezioni comunali di <hi rend="#b">Roma</hi> e spiazza gli alleati: “Con il dottor <hi rend="#b">Guido Bertolaso</hi> abbiamo deciso di sostenere e fare nostra la candidatura dell’ingegner <hi rend="#b">Alfio Marchini</hi>. Non è una scelta nuova. Marchini era stato la nostra prima opzione, ed era caduta per i veti posti da un alleato della coalizione”. Lo afferma <hi rend="#b">Silvio Berlusconi</hi> in una nota. Scatenando un nuova rissa nel centrodestra.</p>
    <p>“Il nostro obbiettivo è vincere – si legge nella nota di Forza Italia – per dare ai romani un governo della città all’altezza della capitale d’Italia. Oggi la situazione di Roma è <hi rend="#b">drammatica</hi>, e bisogna adottare delle soluzioni urgenti: per noi è insopportabile assistere allo stato di progressivo declino che sta conducendo Roma al collasso definitivo. Abbiamo preso atto che per vincere occorre una <hi rend="#b">proposta unitaria</hi> delle forze moderate e liberali, con un forte spirito civico: una risposta fuori dalle logiche di partito e dagli interessi dei partiti”.</p>
    <p>E Bertolaso? Il partito, giurano gli azzurri, non si dimenticherà di lui: “Con la stessa <hi rend="#b">generosità</hi> e spirito di servizio con cui Guido Bertolaso aveva messo da parte progetti molto importanti per candidarsi a sindaco – si legge ancora – oggi si è reso disponibile a ritirare la sua candidatura per convergere su quella nelle migliori condizioni per vincere. Per due volte, ha dimostrato grande <hi rend="#b">responsabilità</hi> e amore per la città di Roma, che <hi rend="#b">non dimenticheremo</hi>. D’altronde Roma e l’Italia avranno ancora bisogno di lui”.</p>
    <p>Ma ora i sondaggi dicono che il candidato vincente è l’ex campione di polo: “Alfio Marchini ha condotto in questi tre anni un’opposizione costruttiva libera ed efficace – affermano i vertici di Forza Italia – e col suo movimento civico ha combattuto e <hi rend="#b">vinto battaglie</hi> importanti per i romani. Con lui condividiamo una <hi rend="#b">cultura moderata</hi>, ispirata ai valori liberali, cristiani, riformatori. Il suo comportamento è stato decisivo per mandare a casa il sindaco Marino e ridare la parola ai romani sul loro futuro. E’ l’unica figura – lo dicono tutti i sondaggi – che al ballottaggio contro tutti gli altri schieramenti politici può vincere”.</p>
    <p>“In questo senso rivolgiamo un <hi rend="#b">appello</hi> ai nostri amici del<hi rend="#b"> centro-destra</hi>: siamo ancora in tempo perché <hi rend="#b">tutti convergano</hi>, come noi abbiamo fatto, sul candidato che ha la più alta possibilità di successo. Forza Italia è impegnata, a Roma e in tutt’Italia, a lavorare per costruire ovunque un centrodestra nel quale i valori liberali e quelli della destra democratica possano <hi rend="#b">convivere</hi> costruttivamente”.</p>
    <p>Ma l’appello sembra cadere subito nel vuoto. “Renzi e Casini chiamano, Berlusconi risponde – il commento a caldo di <hi rend="#b">Matteo Salvini</hi>, segretario della <hi rend="#b">Lega Nord</hi> – per quanto riguarda la Lega ora è tutto più chiaro e semplice. A Roma <hi rend="#b">l’unica candidatura</hi> di centrodestra e contro ogni inciucio si chiama <hi rend="#b">Giorgia Meloni</hi> sostenuta dalla Lega. Siamo sicuri che gli elettori di Forza Italia sapranno chi scegliere e chi salutare”. ”Ora mi aspetto che Fi e Marchini convergano su <hi rend="#b">Giachetti</hi>…”, ironizza la leader di <hi rend="#b">Fratelli d’Italia</hi>. Che rilancia il tema del patto del Nazareno: “Il quadro romano si semplifica – attacca il capogruppo di Fdi-Alleanza nazionale <hi rend="#b">Fabio Rampelli</hi> – ora è chiaro l’obiettivo di Berlusconi: <hi rend="#b">consolidare</hi> Matteo Renzi per ragioni che nulla hanno a che fare con la politica”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>