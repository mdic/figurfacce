<doc sitename="Il Fatto Quotidiano" title="Pdl verso la chiusura: tavolo di trattativa per il licenziamento di 29 dipendenti - Il Fatto Quotidiano" author="RQuotidiano" date="2014-09-25" url="http://www.ilfattoquotidiano.it/2014/09/25/pdl-verso-la-chiusura-tavolo-di-trattativa-per-il-licenziamento-di-29-dipendenti/1133654/" hostname="ilfattoquotidiano.it" description="A conti fatti è pur sempre un’azienda. Anche se molto particolare. A differenza di tante altre imprese in crisi, continua a percepire i fondi pubblici dei rimborsi elettorali. Ciononostante, da giugno, ha avviato le procedure per il licenziamento collettivo di 42 dipendenti ancora in carico per “cessazione della sua attività politica ed operativa”. E così, …" categories="Politica" tags="Alleanza Nazionale;Angelino Alfano;Forza Italia;Gianfranco Fini;PDL;Silvio Berlusconi" fingerprint="eda4839ce92e4735">
  <main>
    <head rend="h1">Pdl verso la chiusura: tavolo di trattativa per il licenziamento di 29 dipendenti</head>
    <graphic src="https://st.ilfattoquotidiano.it/wp-content/uploads/2014/09/pdl-640.jpg"/>
    <p>A conti fatti è pur sempre un’azienda. Anche se molto particolare. A differenza di tante altre imprese in crisi, continua a percepire i fondi pubblici dei <hi rend="#b">rimborsi elettorali</hi>. Ciononostante, da giugno, ha avviato le procedure per il licenziamento collettivo di <hi rend="#b">42 dipendenti</hi> ancora in carico per “cessazione della sua attività politica ed operativa”. E così, come tante altre imprese, anche per il <hi rend="#b">Popolo della libertà</hi>, partito in dismissione fondato dall’ex Cavaliere <hi rend="#b">Silvio Berlusconi</hi>, nato dalla fusione tra la vecchia <hi rend="#b">Forza Italia</hi> e la fu <hi rend="#b">Alleanza Nazionale</hi>, è scattata il 24 settembre la convocazione al tavolo di trattativa aperto al <hi rend="#b">ministero del Lavoro</hi>. Tavolo al quale erano presenti, oltre all’avvocato <hi rend="#b">Claudio Pennacchio</hi>, in qualità di consulente del lavoro e procuratore alle liti del <hi rend="#b">Pdl</hi>, i rappresentanti delle sigle sindacali dei lavoratori (<hi rend="#b">UilTucs</hi>, FilcamsCgil, <hi rend="#b">Fisascat</hi> Cisl e l’Associazione stampa romana dal momento che due dei dipendenti in questione sono giornalisti).</p>
    <p>“Il tavolo è stato aggiornato al 2 ottobre. La strada che si prospetta, e che rispetto alla precedente fase della trattativa consideriamo un passo avanti, è quella della <hi rend="#b">Cassa integrazione straordinaria</hi> per tutti i dipendenti in esubero, al termine della quale seguirà la procedura di <hi rend="#b">mobilità</hi> – spiega <hi rend="#b">Paolo Proietti</hi> della <hi rend="#b">UilTucs</hi>, presente all’incontro –. Tecnicamente non c’è altra soluzione”. Il “caso” <hi rend="#b">Pdl</hi> si apre a luglio. Quando, come previsto dalle norme che regolano le procedure per il <hi rend="#b">licenziamento collettivo</hi>, il <hi rend="#b">Popolo della libertà</hi> informa le rappresentanze sindacali di non poter “porre rimedio alla situazione di eccedenza del personale ed evitare, in tutto o in parte, il licenziamento collettivo”, a seguito della “sospensione dell’attività politica della scrivente associazione deliberata dall’assemblea generale in data 16 novembre 2013” e dell’adesione dei suoi “rappresentanti” ad “altre formazioni politiche”.</p>
    <p>In realtà la decisione riguarda solo una parte dei <hi rend="#b">dipendenti</hi>. Quelli che non sono stati riassorbiti nella rinata <hi rend="#b">Forza Italia</hi>. E così vengono messi alla porta 29 dipendenti della sede nazionale di <hi rend="#b">Roma</hi> (un direttore amministrativo, 20 impiegati, 6 quadri e due giornalisti), 12 della sede regionale della <hi rend="#b">Lombardia</hi> (tutti impiegati) a <hi rend="#b">Milano</hi> e uno della sede regionale calabrese di <hi rend="#b">Catanzaro</hi>. Anche se, come è emerso dal tavolo, due dei 42 lavoratori resteranno in carico al <hi rend="#b">Pdl</hi> per il disbrigo della gestione amministrativa dal momento che l’associazione resterà in vita almeno finché continuerà a ricevere i rimborsi elettorali. Il primo incontro, seguito alla comunicazione di luglio, con i sindacati non produce alcun risultato.</p>
    <p>Così, come previsto dalla legge, il <hi rend="#b">Pdl</hi> demanda al ministero del <hi rend="#b">Lavoro</hi> la convocazione del tavolo di trattativa che si è poi tenuto dinanzi ad un funzionario del dicastero. Se il destino dei dipendenti sembra ormai segnato, restano i dubbi dei sindacati. “Tengo a far presente che la maggior parte dei <hi rend="#b">lavoratori</hi> che stiamo tentando di tutelare sono dipendenti inquadrati tra il secondo e il quarto livello del contratto nazionale del <hi rend="#b">Terziario</hi>, con retribuzioni che possono variare tra i <hi rend="#b">1.200 e i 1.400 euro mensili</hi>. Tra loro, per intenderci, non ci sono i famosi “portaborse” – fa notare ancora <hi rend="#b">Proietti</hi> della <hi rend="#b">UilTucs</hi> –. Inoltre avremmo voluto capire, nel corso delle discussioni avute con i rappresentanti del Pdl, in base a quali criteri sono stati scelti i lavoratori da far transitare in <hi rend="#b">Forza Italia</hi> e quelli da lasciare in carico al <hi rend="#b">Popolo delle Libertà</hi>, che si è di fatto trasformata in una specie di “bad company”. Purtroppo non abbiamo avuto i chiarimenti sperati…”. Al riguardo, nei corridoi del fu <hi rend="#b">Pdl</hi>, serpeggia una teoria. Che la scure si sia abbattuta su quei dipendenti considerati troppo vicini all’ex segretario scissionista, <hi rend="#b">Angelino Alfano</hi>, e all’ex leader di <hi rend="#b">An</hi>, <hi rend="#b">Gianfranco Fini</hi>. Una vendetta, se così fosse, a scapito dei lavoratori.</p>
    <p>
      <hi rend="#b">di Delio Severi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>