<doc sitename="Il Fatto Quotidiano" title="Intoccabili i vitalizi dei parlamentari condannati: &quot;Criticità costituzionali&quot; - Il Fatto Quotidiano" author="Primo Di Nicola e Antonio Pitoni" date="2015-02-25" url="http://www.ilfattoquotidiano.it/2015/02/25/intoccabili-i-vitalizi-dei-parlamentari-condannati-criticita-costituzionali/1454101/" hostname="ilfattoquotidiano.it" description="Vittorio Sgarbi, Arnaldo Forlani, Renato Altissimo, Giancarlo Cito, Aldo Brancher e Massimo Abbatangelo possono stare sereni. E con loro possono dormire sonni tranquilli una lunga schiera di ex parlamentari come Gianni De Michelis, Paolo Cirino Pomicino, Cesare Previti, Marcello Dell’Utri e anche Silvio Berlusconi, per quello che, per uno ricchissimo come lui, quel bonifico mensile …" categories="Palazzi &amp; Potere" tags="Cesare Previti;Franco Mirabelli;Laura Boldrini;Marcello Dell’Utri;Pietro Grasso;Silvio Berlusconi;Vitalizi;Vittorio Sgarbi" fingerprint="eded41a97908da55">
  <main>
    <head rend="h1">Intoccabili i vitalizi dei parlamentari condannati: “Criticità costituzionali”</head>
    <graphic src="https://st.ilfattoquotidiano.it/wp-content/uploads/2015/02/senato675.png"/>
    <p><hi rend="#b">Vittorio Sgarbi, Arnaldo Forlani, Renato Altissimo, Giancarlo Cito, Aldo Brancher e Massimo Abbatangelo</hi> possono stare sereni. E con loro possono dormire sonni tranquilli una lunga schiera di <hi rend="#b">ex parlamentari come Gianni De Michelis, Paolo Cirino Pomicino, Cesare Previti, Marcello Dell’Utri e anche Silvio Berlusconi</hi>, per quello che, per uno ricchissimo come lui, quel <hi rend="#b">bonifico mensile</hi> può valere. Il loro <hi rend="#b">assegno pensionistico</hi> difficilmente potrà essere revocato. Nonostante le <ref target="http://www.ilfattoquotidiano.it/2015/02/13/vitalizi-condannati-movimento-5-stelle-contro-grasso-revoca-parole/1421579/">richieste avanzate in Senato al presidente Piero Grasso</ref> dal questore del Movimento 5 Stelle </p>
    <p><hi rend="#b">Laura Bottici</hi>e nonostante le sollecitazioni che arrivano anche dall’altra Camera presieduta da</p>
    <p><hi rend="#b">Laura Boldrini</hi>, da cittadini e movimenti. A dirlo non è una persona qualsiasi, ma un illustrissimo giurista,</p>
    <p><hi rend="#b">Cesare Mirabelli, ex vicepresidente del Consiglio superiore della magistratura e presidente emerito della Corte costituzionale</hi>. A Mirabelli si sono rivolti i vertici di Palazzo Madama per avere un parere su uno</p>
    <p><hi rend="#b">schema di delibera</hi>con il quale si ipotizza la</p>
    <p><hi rend="#b">cancellazione dei vitalizi per gli ex senatori condannati</hi>(ma la questione tocca ovviamente anche gli ex deputati). Secondo Mirabelli la revoca presenterebbe</p>
    <p><hi rend="#b">diversi profili di incostituzionalità</hi>. Vediamo perché.</p>
    <p>La delibera, messa a punto dal <hi rend="#b">Consiglio di presidenza,</hi> prevede «la cessazione dell’erogazione dei trattamenti previdenziali a titolo di assegno vitalizio o pensione a favore dei senatori cessati dal mandato» che abbiano riportato «<hi rend="#b">condanne definitive a pene superiori a due anni di reclusione</hi>» per reati (consumati o tentati) di mafia, corruzione e contro la pubblica amministrazione; oppure «condanne definitive superiori a due anni di reclusione» per delitti non colposi (consumati o tentati) per i quali la legge prevede la <hi rend="#b">reclusione</hi> «non inferiore nel massimo a quattro anni».</p>
    <p>Delibera alla mano, Mirabelli avverte che «la cessazione della erogazione di un trattamento previdenziale», ossia «la perdita di un diritto quale effetto automatico e consequenziale di una condanna penale», per altro legata «esclusivamente» alla «durata della pena detentiva», va analizzata nell’ambito della disciplina delle <hi rend="#b">pene accessorie</hi>. Ambito in cui opera, innanzitutto, il vincolo «della <hi rend="#b">riserva assoluta di legge</hi>». In sostanza, osserva Mirabelli, si manifesta «la i<hi rend="#b">nidoneità della fonte regolamentare (la delibera, ndr) parlamentare</hi> a disciplinare questa materia e ad introdurre una nuova ed aggiuntiva sanzione». Cioè la <hi rend="#b">revoca del vitalizio</hi>.</p>
    <p>Poi c’è l’ulteriore vincolo «della <hi rend="#b">tassatività e della irretroattività della stessa legge penale</hi>» in virtù del quale «ogni intervento sanzionatorio è applicabile solo se la legge lo prevede al momento della commissione del fatto sanzionato». Vale a dire al momento della commissione del reato. Secondo il presidente emerito della Corte Costituzionale collegare la cessazione dell’erogazione dell’assegno ad una condanna penale «può costituire un pericolo per la<hi rend="#b"> indipendenza nell’esercizio della funzione, garantita anche mediante l’indennità</hi>» <hi rend="#b">parlamentare</hi> «e la sua proiezione temporale che si concreta nel successivo e collegato trattamento previdenziale». Insomma, la revoca del vitalizio, potrebbe essere «strumento di <hi rend="#b">possibile condizionamento</hi> mediante la denuncia o l’iniziativa penale per una larga serie di reati che non comportano la perdita dell’elettorato passivo, ma che potrebbero comportare la perdita di una delle <hi rend="#b">garanzie economiche</hi> previste per proteggere il libero svolgimento della funzione parlamentare».</p>
    <p>La qualificazione previdenziale sia del vitalizio sia dell’attuale pensione dei parlamentari riformata seconto il <hi rend="#b">sistema contributivo</hi> qualche anno fa, «porta ad escludere la legittimità della perdita del diritto alla erogazione delle prestazioni per effetto di condanna penale». Al riguardo una <hi rend="#b">sentenza</hi> della <hi rend="#b">Consulta del 1966</hi> ha dichiarato <hi rend="#b">illegittima la privazione «degli stipendi, delle pensioni</hi> e degli assegni che siano a carico dello Stato o di un altro ente pubblico, salvo i trattamenti e le pensioni “di grazia”, non aventi titolo in un rapporto di lavoro».</p>
    <p>L’<hi rend="#b">intangibilità del diritto previdenziale pensionistico,</hi> prosegue il parere di Mirabelli, è confermata da una legge del 2012 che ne prevede la revoca, come sanzione accessoria da irrogare a seguito di condanna per alcuni reati di particolare gravità, <hi rend="#b">solo nel caso in cui «sia stato accertato</hi>» con sentenza separata che «il rapporto previdenziale abbia avuto origine in un rapporto di lavoro fittizio a copertura di <hi rend="#b">attività illecite connesse</hi> con uno dei reati indicati». E nessuna rilevanza può avere il fatto che il diritto alla pensione «sia originato da un rapporto di lavoro dipendente, oppure da altra attività o funzione». Compresa evidentemente la funzione parlamentare. «Una diversità di trattamento – osserva Mirabelli – non apparirebbe giustificata e configurerebbe una <hi rend="#b">disparità di trattamento in contrasto con il principio di eguaglianza</hi>».</p>
    <p>Infine, c’è il profilo della <hi rend="#b">retroattività</hi> della «revoca di un diritto previdenziale in godimento». Cioè di un <hi rend="#b">diritto acquisito</hi>. La soppressione di un trattamento pensionistico in atto, sia pure a fronte della restituzione dei contributi versati detratte le somme già corrisposte prevista dalla delibera, conferma «la <hi rend="#b">retroattività della disciplina</hi>». Che, in materia previdenziale, «tocca <hi rend="#b">diritti di rilievo costituzionale</hi>, la cui incisione richiede una adeguata giustificazione».</p>
    <p>In sostanza, conclude il parere, «pur ammettendo che si possano toccare retroattivamente diritti previdenziali acquisiti, certamente <hi rend="#b">non trova adeguata giustificazione</hi> la completa ablazione o la <hi rend="#b">perdita del diritto pensionistico</hi>». Per cui, <hi rend="#b">risultano «plurime e rilevanti le criticità costituzionali</hi><hi rend="#b">dello schema di deliberazione esaminato</hi>, il cui contenuto incide per più profili su <hi rend="#b">garanzie costituzionali</hi>».</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>