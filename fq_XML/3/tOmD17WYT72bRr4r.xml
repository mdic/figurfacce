<doc sitename="Il Fatto Quotidiano" title="Lutto nazionale per Berlusconi, Ruotolo (Segreteria Pd): &quot;Ennesima forzatura, come la riforma della giustizia di giovedì in suo onore&quot; - Il Fatto Quotidiano" author="Wanda Marra" date="2023-06-13" url="https://www.ilfattoquotidiano.it/2023/06/13/lutto-nazionale-per-berlusconi-ruotolo-segreteria-pd-ennesima-forzatura-come-la-riforma-della-giustizia-di-giovedi-in-suo-onore/7193298/" hostname="ilfattoquotidiano.it" description="Lutto nazionale per Berlusconi, Ruotolo (Segreteria Pd): &quot;Ennesima forzatura&quot;" categories="Politica" tags="Riforma della Giustizia;Sandro Ruotolo;Silvio Berlusconi" fingerprint="27abd73cd842c03d">
  <main>
    <head rend="h1">Lutto nazionale per Berlusconi, Ruotolo (Segreteria Pd): “Ennesima forzatura, come la riforma della giustizia di giovedì in suo onore”</head>
    <graphic src="https://st.ilfattoquotidiano.it/wp-content/uploads/2020/02/24/Ruotolo-690x362.jpg"/>
    <p>“Il <hi rend="#b">lutto nazionale</hi> è una scelta di parte del <hi rend="#b">Governo Meloni</hi> e noi siamo all’opposizione di quel governo”. <hi rend="#b">Sandro</hi><hi rend="#b">Ruotolo</hi>, responsabile Informazione, Cultura, Culture e memoria del <hi rend="#b">Pd</hi>, ci va giù diritto. Anche se domani una delegazione dem con la <hi rend="#b">segretaria</hi> e i capigruppo di <hi rend="#b">Camera</hi> e <hi rend="#b">Senato</hi> sarà ai funerali di <hi rend="#b">Silvio</hi><hi rend="#b">Berlusconi</hi> al Duomo di Milano. “Va il <hi rend="#b">Presidente</hi><hi rend="#b">Mattarella</hi>, sono funerali di Stato. Credo che sia stata una scelta giusta andarci per rispetto delle <hi rend="#b">istituzioni</hi>”, dice lui, che comunque subì l’<hi rend="#b">Editto bulgaro</hi>, quando lavorava con <hi rend="#b">Michele</hi><hi rend="#b">Santoro</hi>.</p>
    <p><hi rend="#b">Onorevole Ruotolo, dunque il lutto nazionale è una scelta eccessiva?</hi><lb/> È l’ennesima forzatura, come è una forzatura annunciare che giovedì si farà la riforma della giustizia, in onore di Berlusconi. Questa destra ha bisogno di quello che ha rappresentato Berlusconi: mi colpisce la strumentalità e la pochezza di un ragionamento del genere. Io adesso un leader in quello schieramento non lo vedo.</p>
    <p><hi rend="#b">E invece il fatto di bloccare il Parlamento non le pare anche questa un’esagerazione?</hi><lb/> In realtà, per come funzionano i lavori parlamentari, si tratta di 3 giorni: martedì, mercoledì e giovedì. Lunedì c’è stato l’annuncio della morte. E in campagna elettorale le Camere sono ferme per una settimana.</p>
    <p><hi rend="#b">Qui però si tratta di paralizzare il Parlamento per la morte di Berlusconi.</hi><lb/> C’è stata una convergenza di tutti i partiti nelle capigruppo di Camera e Senato. È morto il leader di Forza Italia. Domani ci sono i funerali di Stato e dunque sono stati tutti d’accordo. FI è una formazione politica che merita il massimo rispetto. Di cosa stiamo parlando?</p>
    <p><hi rend="#b">Siamo alla pacificazione postuma?</hi><lb/> Noi avremo da discutere parecchio sulla figura di Berlusconi, a partire dalla prossima direzione del Pd. La fine di Berlusconi è un tema politico. Con Meloni al governo e la morte di Berlusconi è la seconda Repubblica che finisce definitivamente.</p>
    <p><hi rend="#b">La sua eredità politica a chi andrà?</hi><lb/> Renzi sta cercando di prendersela. Ma l’erede non è né lui, né Tajani. Ma Giorgia Meloni.</p>
    <p><hi rend="#b">Il Pd di Schlein guarderà a quella parte di moderati che non si riconosce nella destra-destra?</hi><lb/> Dal punto di vista parlamentare e politico è nostro interesse fare un fronte dell’opposizione il più ampio possibile. Se ci sono componenti contro l’autonomia differenziata, contro la secessione di Calderoli, ben vengano, per esempio. Ma da qui a dire che entrano nel nostro campo ce ne passa.</p>
    <p><hi rend="#b">Una valutazione politica della figura di Berlusconi?</hi><lb/> Politicamente Fi è stata una creatura personale, Berlusconi il primo populista. Del resto parliamo dopo i funerali. Ora è il momento della pietas.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>