<doc sitename="Il Fatto Quotidiano" title="&quot;Meloni più pericolosa di Berlusconi&quot;, la premier rilancia la mail del magistrato. Fdi all'attacco. Anm: &quot;Maliziose interpretazioni&quot; - Il Fatto Quotidiano" author="F Q" date="2024-10-20" url="https://www.ilfattoquotidiano.it/2024/10/20/meloni-piu-pericolosa-di-berlusconi-la-premier-rilancia-la-mail-del-magistrato-nella-chat-delle-toghe-e-fdi-va-allassalto/7737446/" hostname="ilfattoquotidiano.it" description="Polemica per la mail invata da Marco Patarnello in una mailing list composta da esponenti di Magistratura democratica, la corrente progressista delle toghe" categories="Politica" tags="Anm;Giorgia Meloni;Governo Meloni;Magistratura;Silvio Berlusconi" fingerprint="af6afe64736e433d">
  <main>
    <head rend="h1">“Meloni più pericolosa di Berlusconi”, la premier rilancia la mail del magistrato. Fdi all’attacco. Anm: “Maliziose interpretazioni”</head>
    <graphic src="https://st.ilfattoquotidiano.it/wp-content/uploads/2024/09/07/meloni-2-1200-690x362.jpg"/>
    <p>Una <hi rend="#b">messaggio </hi>inviato a una mailing list di colleghi magistrati per spiegare che <hi rend="#b">Giorgia Meloni</hi> “non ha inchieste giudiziarie a suo carico e quindi <hi rend="#b">non si muove per interessi personali</hi> ma per visioni politiche e questo la <hi rend="#b">rende molto più forte</hi>“. Ma tutto ciò “rende anche molto <hi rend="#b">più pericolosa</hi> la sua azione, avendo come obiettivo la <hi rend="#b">riscrittura dell’intera giurisdizione</hi> e non semplicemente un <hi rend="#b">salvacondotto</hi>“, come invece avveniva per <hi rend="#b">Silvio Berlusconi</hi>. È polemica per la mail invata da <hi rend="#b">Marco Patarnello</hi>, sostituto procuratore della <hi rend="#b">Cassazione</hi>, in una mailing list composta da esponenti di <hi rend="#b">Magistratura democratica</hi>, la corrente progressista delle toghe.</p>
    <p><hi rend="#b">La mail del magistrato –</hi> A pubblicare il testo del messaggio è stato il quotidiano <hi rend="#i">Il Tempo</hi>, poi rilanciato dalla premier sui suoi canali social. “Indubbiamente l’attacco alla giurisdizione <hi rend="#b">non è mai stato così</hi> forte, forse neppure ai tempi di Berlusconi. In ogni caso oggi è un <hi rend="#b">attacco molto più pericoloso</hi> e insidioso per molte ragioni. Innanzitutto perché <hi rend="#b">Meloni</hi> non ha inchieste giudiziarie a suo carico e quindi non si muove per interessi personali ma per visioni politiche e questo la <hi rend="#b">rende molto più forte</hi>. E rende anche molto <hi rend="#b">più pericolosa la sua azione</hi>, avendo come obiettivo la riscrittura <hi rend="#b">dell’intera giurisdizione</hi> e non semplicemente un <hi rend="#b">salvacondotto</hi>“, ha scritto Paternello alle 18 e 32 di sabato 19 ottobre. Il riferimento, ovviamente, è <hi rend="#b">all’attacco contro la magistratura</hi> compiuto da molti esponenti del governo Meloni dopo la decisione del tribunale di Roma di annullare il trasferimento dei <hi rend="#b">12 migranti</hi> in Albania.</p>
    <p>Nella sua mail, il magistrato parte da questo elemento per poi sottolineare come “la compattezza e omogeneità di <hi rend="#b">questa maggioranza</hi> è molto maggiore che nel passato e la forza politica che può esprimere è enorme e può davvero mettere in discussione un <hi rend="#b">assetto costituzionale</hi> ribaltando principi cardine che consideravamo intangibili. Come corollario di questa condizione politica, anche l’accesso a un’informazione decente è ancora più difficile dell’era di <hi rend="#b">Berlusconi</hi>“. Secondo Paternello “il pericolo per una magistratura e una giurisdizione davvero <hi rend="#b">indipendente</hi> è altissimo”.</p>
    <p><hi rend="#b">“Non dobbiamo fare opposizione politica” –</hi> Non è esatto, però, che il magistrato chieda di “<hi rend="#b">porre rimedio</hi>” al potere di Meloni, come lascia ipotizzare il titolo dell’articolo: “<hi rend="#b">Meloni più pericolosa di Berlusconi. Compatti per porre rimedio</hi>“. Paternello, infatti, si riferisce invece alla crisi di consenso della magistratura “molto più divisa e debole rispetto” all’epoca di Berlusconi, e praticamente “isolata nella società”. A questo, prosegue la toga, “dobbiamo assolutamente <hi rend="#b">porre rimedio</hi>. Possiamo e dobbiamo farlo. Quanto meno dobbiamo provarci. Sull’isolamento sociale non abbiamo il controllo ma sul tema della compattezza interna possiamo averlo. Non è accettabile chinare le spalle ora o che qualcuno si ritagli uno spazio politico ai danni dell’intera magistratura”. Il sostituto pg della Cassazione sottolinea: “Dobbiamo essere<hi rend="#b"> uniti e parlare con chiarezza</hi>. Non <hi rend="#b">dobbiamo fare opposizione politica</hi> ma <hi rend="#b">dobbiamo difendere la giurisdizione</hi> e il diritto dei cittadini a un giudice indipendente. Senza timidezze”. Insomma: il magistrato ci tiene a negare qualsiasi valore politico del suo messaggio. E infatti Giuseppe Santalucia, presidente dell’Anm, parla di “<hi rend="#b">maliziose interpretazioni</hi>“.</p>
    <p><hi rend="#b">L’assalto della destra, Anm: “Attacchi senza precedenti” –</hi> Ovviamente, però, la mail pubblicata da <hi rend="#i">Il Tempo</hi> ha provocato roventi polemiche. Vari esponenti di Fdi hanno rilasciato dichiarazioni contro il magistrato autore della mail: il capogruppo alla Camera <hi rend="#b">Tommaso Foti</hi> sostiene che sia stata confermata la “propensione di una parte della magistratura ad invadere il campo della politica”, quello al Senato <hi rend="#b">Lucio Malan </hi>parla di mail “allarmante”. La capogruppo in Commissione Giustizia a Montecitorio, <hi rend="#b">Carolina Varchi</hi> parla invece di “<hi rend="#b">toghe rosse</hi>” che si “schierano apertamente contro Meloni”.</p>
    <p><hi rend="#b">La replica dell’Anm –</hi> Un assalto al quale replica il presidente dell’Associazione nazionale magistrati <hi rend="#b">Giuseppe Santalucia</hi>: “Nessun magistrato né l’Associazione nazionale magistrati ha mai detto di voler <hi rend="#b">porre rimedio</hi> all’azione del presidente del Consiglio. Non cerchiamo alcuna <hi rend="#b">contrapposizione con l’esecutivo</hi>, ma viviamo una grande preoccupazione per gli <hi rend="#b">attacchi rivolti ad alcuni uffici giudiziari</hi> per il semplice fatto di aver deciso secondo legge e diritto”, dice il leader del sindacato delle toghe. “I magistrati italiani intendono soltanto poter onorare, nel quotidiano esercizio delle loro delicate funzioni, il <hi rend="#b">mandato costituzionale</hi> di effettiva <hi rend="#b">garanzia dei diritti delle persone</hi> – continua – Rispetto alla mail di un collega diffusa dagli organi di stampa è opportuno sottolineare che quel messaggio poneva in evidenza la necessità di <hi rend="#b">porre rimedio alle sole divisioni interne</hi> per difendere le prerogative della magistratura e della stessa giurisdizione”. E ancora, aggiunge Santalucia “indulgere in altre <hi rend="#b">maliziose interpretazioni</hi> non contribuisce al rasserenamento del clima istituzionale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>