<doc sitename="Il Fatto Quotidiano" title="Caso escort, Began e il regalo di Berlusconi da 1,4 milioni di euro - Il Fatto Quotidiano" author="RQuotidiano" date="2013-06-29" url="http://www.ilfattoquotidiano.it/2013/06/29/caso-escort-began-e-regalo-di-berlusconi-da-14-milioni-di-euro/641452/" hostname="ilfattoquotidiano.it" description="E’ prevista per lunedì prossimo la fine dell’udienza preliminare a carico di Sabina Began, “l’ape regina” delle feste di Arcore e di altre sei persone, tra cui i fratelli Gianpaolo e Claudio Tarantini, coinvolti nell’inchiesta sulle scort portate a casa di Berlusconi tra settembre 2008 e maggio 2009. Per la Began c’è il rischio di …" categories="Giustizia" tags="Caso Escort Bari;Escort;Gianpaolo Tarantini;Sabina Began;Silvio Berlusconi" fingerprint="1bd0739a0db56b5">
  <main>
    <head rend="h1">Caso escort, Began e il regalo di Berlusconi da 1,4 milioni di euro</head>
    <graphic src="https://st.ilfattoquotidiano.it/wp-content/uploads/2012/05/sabina-began_INTERNA-NUOVA.jpg"/>
    <p>E’ prevista per <hi rend="#b">lunedì prossimo</hi> la fine dell’<hi rend="#b">udienza preliminare</hi> a carico di <hi rend="#b">Sabina Began</hi>, “l’ape regina” delle feste di Arcore e di altre sei persone, tra cui i fratelli <hi rend="#b">Gianpaolo</hi> e <hi rend="#b">Claudio Tarantini</hi>, coinvolti nell’inchiesta sulle scort portate a casa di <hi rend="#b">Berlusconi</hi> tra settembre 2008 e maggio 2009. Per la Began c’è il rischio di un rinvio a giudizio per <hi rend="#b">induzione alla prostituzione</hi>. E agli atti potrebbero finire anche le recenti segnalazioni della <hi rend="#b">Banca d’Italia</hi> su un sospetto passaggio di denaro da 1,4 milioni di euro fatto con bonifico bancario da Berlusconi alla Began, poco dopo la chiusura indagini sulle escort. Carte che potrebbero essere giunte alla <hi rend="#b">Procura di Bari</hi> solo qualche giorno fa, a una settimana dalla sentenza.</p>
    <p>Ma che Sabina Began abbia ricevuto “<hi rend="#b">aiuti</hi>” e “<hi rend="#b">regali</hi>” dall’ex presidente del Consiglio, non è certo una novità. Negli atti depositati nel settembre 2011 ci sono alcune intercettazioni tra Gianpaolo Tarantini e l’ex direttore dell’<hi rend="#i">Avanti</hi><hi rend="#b">Valter Lavitola</hi>, in cui l’imprenditore barese dice che “Sabina è sistemata tutta la vita, se vedi la sua casa dici non è possibile, perchè sembra la <hi rend="#b">casa di Onassis</hi>”.</p>
    <p>Il giudice<hi rend="#b"> Ambrogio Marrone</hi> deciderà tra due giorni se ci siano i presupposti per processare lei e le altre sei persone imputate con le stesse accuse. Oltre Sabina Began e i fratelli Tarantini, rischiano il rinvio a giudizio le attrici <hi rend="#b">Letizia Filippi</hi> e <hi rend="#b">Francesca Lana</hi>, gli amici e soci in affari di Tarantini, <hi rend="#b">Pierluigi Faraone</hi> e <hi rend="#b">Massimiliano Verdoscia</hi>. Lunedì il gup deciderà anche sulla richiesta di condanna a un anno e 4 mesi di reclusione nei confronti dell’unico imputato che ha scelto il rito abbreviato, l’avvocato <hi rend="#b">Salvatore Castellaneta</hi>.</p>
    <p>
      <ref target="http://www.ilfattoquotidiano.it/2015/11/13/processo-escort-giampaolo-tarantini-condannato-a-7-anni-e-10-mesi/2216488/">Il 13 novembre 2015 il Tribunale di Bari ha assolto Letizia Filippi, fra gli altri, da ogni accusa.</ref>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>