<doc sitename="Il Fatto Quotidiano" title="Grazia a Berlusconi, Dell'Utri: &quot;Chiesta dai 5 figli&quot;. Smentita di Quirinale e Ghedini - Il Fatto Quotidiano" author="Fabrizio d'Esposito" date="2013-11-09" url="http://www.ilfattoquotidiano.it/2013/11/09/grazia-a-berlusconi-dellutri-chiesta-dai-5-figli-smentita-di-quirinale-e-ghedini/771527/" hostname="ilfattoquotidiano.it" description="Marcello Dell’Utri riapre il tormentone della grazia al Condannato. “I cinque figli l’hanno già firmata”. Al Quirinale non risulta: “Non è mai arrivato nulla”. Il senatore-avvocato Ghedini smentisce, ancora una volta, l’esistenza del documento sottoscritto dai figli. Giovedì era toccato a Confalonieri lanciare la notizia. Ieri sera, a Virus di Nicola Porro su Raidue, il …" categories="Politica" tags="Anna Maria Bernini;Grazia;Legge Severino;Marcello Dell’Utri;Niccolò Ghedini;Pietro Grasso;Quirinale;Silvio Berlusconi;Viviane Reding" fingerprint="ef9dda787a2ae0ac">
  <main>
    <head rend="h1">Grazia a Berlusconi, Dell’Utri: “Chiesta dai 5 figli”. Smentita di Quirinale e Ghedini</head>
    <graphic src="https://st.ilfattoquotidiano.it/wp-content/uploads/2013/11/utri-640.jpg"/>
    <p><hi rend="#b">Marcello Dell’Utri</hi> riapre il tormentone della grazia al Condannato. “I cinque figli l’hanno già firmata”. Al Quirinale non risulta: “Non è mai arrivato nulla”. Il senatore-avvocato Ghedini smentisce, ancora una volta, l’esistenza del documento sottoscritto dai figli. Giovedì era toccato a Confalonieri lanciare la notizia. Ieri sera, a <hi rend="#i">Virus</hi> di <hi rend="#b">Nicola Porro</hi> su Raidue, il pizzino dellutriano che trasforma il tormentone in giallo: “Nel momento in cui è stato deciso e gli è stato chiesto di farla chiedere ai figli, i figli l’hanno chiesta, mi sembra ovvio, <ref target="http://www.ilfattoquotidiano.it/2013/11/06/berlusconi-i-miei-figli-si-sentono-come-gli-ebrei-sotto-hitler/768119/">solo che è brutto il discorso: i figli la chiedono e non gliela danno?</ref>”. Porro chiede: “Non è arrivata al Quirinale?”. Dell’Utri: “E che ci vuole per farla arrivare”. Ancora: “Le risulta che è arrivata al Quirinale e si è persa in qualche ufficio?”. “Evidentemente non gliela vogliono dare. Vogliono che <hi rend="#b">Berlusconi</hi> si arrenda, si deve arrendere”. Appena l’altro giorno, <ref target="http://www.ilfattoquotidiano.it/2013/11/05/grazia-berlusconi-napolitano-e-ancora-in-tempo-per-concedermela/766727/">lo stesso B. ha consegnato a Vespa un altro appello: “Napolitano fa ancora in tempo a darmi la grazia”</ref>. Il punto è il metodo. Il Condannato vorrebbe un atto motu proprio del Colle, secondo la versione dei <hi rend="#b">falchi</hi>. Adesso, però, Dell’Utri aggiunge un altro tassello: chi è che non vuole far arrivare la domanda al Quirinale? I <hi rend="#b">lealisti</hi>, che spingono B. alla rottura col governo, rivelano: “La notizia è di 15 giorni fa. I figli erano pronti, ma il Quirinale avrebbe fatto sapere che era troppo tardi”. Secondo un retroscena di <hi rend="#i">Repubblica</hi> la richiesta di grazia è stata davvero firmata dai figli lo scorso agosto, ma non è mai stata presentata in maniera formale al Quirinale.</p>
    <p>Il giallo della grazia scoppia nel giorno in cui il Cavaliere ha deciso di andare allo scontro totale con le <hi rend="#b">colombe</hi> di governo guidate da <hi rend="#b">Angelino Alfano</hi>. Le “oscillazioni ad horas” (copyright <hi rend="#b">Cicchitto</hi>) del Condannato volgono all’ora fatale. Ormai, la scissione dei falchi dai <hi rend="#b">governisti</hi>, e viceversa, è nei fatti. Palazzo Grazioli, ieri a pranzo. Silvio Berlusconi riunisce le colombe <hi rend="#b">Gianni Letta</hi> e <hi rend="#b">Renato Schifani</hi>, poi <hi rend="#b">Denis Verdini</hi> e <hi rend="#b">Renato Brunetta</hi>, <hi rend="#b">Capezzone</hi> e <hi rend="#b">D’Alì</hi>. C’è anche <hi rend="#b">Maria Rosaria Rossi</hi>, senatrice-assistente del Cavaliere. Sul tavolo, c’è la legge di Stabilità, ma B. è reduce dal lungo faccia a faccia notturno con Angelino Alfano, l’ingrato figlioccio senza quid. Il colloquio con il vicepremier è andato malissimo e Berlusconi si sfoga a tavola. La manovra dell’esecutivo non viene nemmeno sfiorata.</p>
    <p>Gianni Letta gioca in difesa e tenta di arginare il Condannato furioso. Disperato, l’ex Gran Visir dei poteri forti, tenta la provocazione. Rivolto a Verdini, il banchiere plurinquisito addetto alla “macchina” del Pdl, Letta dice: “Denis non è che sbagli i conti come il 2 ottobre (il giorno della fiducia a Letta, <hi rend="#i">ndr</hi>) e fai fare un’altra figuraccia a Silvio?”. Il riferimento è alla battaglia in corso sugli 800 e passa consiglieri nazionali del 16 novembre. Verdini incassa da vecchia canaglia. Dissimula: “Non ho alcuna certezza, solo promesse per telefono”. La conta impazza e si litiga, nemesi grandiosa per il Condannato decadente, sul voto segreto, chiesto dalle colombe. Nelle stesse ore, il vicepremier Alfano si attacca al telefono per convincere i consiglieri uno per uno. Dal premier Letta arriva una ciambella di salvataggio: “La seconda rata dell’Imu non si pagherà”. Lo scontro Verdini-Letta finisce e B. a quel punto urla: “Il consiglio nazionale si farà, caro Gianni, e ci conteremo tra chi vuol far cadere il governo, dopo la mia decadenza, e chi no”. Il Condannato getta la maschera e prosegue: “Scenderò in piazza con l’Esercito di Silvio e girerò l’Italia, tutti devono sapere”. E a tavola si litiga già su chi sarà il capogruppo di Forza Italia al Senato. Verdini fa il nome della <hi rend="#b">Bernini</hi>. Ma Capezzone obietta: “Ci sono anche <hi rend="#b">Palma</hi> e <hi rend="#b">Romani</hi>”. Già.</p>
    <p>
      <hi rend="#b">da il Fatto Quotidiano del 9 novembre 2013, aggiornato dalla redazione web</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>