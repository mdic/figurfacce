<doc sitename="Il Fatto Quotidiano" title="Morte di Berlusconi, ecco com'è la bara scelta dalla famiglia del Cavaliere" author="F Q" date="2023-06-14" url="https://www.ilfattoquotidiano.it/2023/06/14/silvio-berlusconi-la-bara-realizzata-a-mano-con-lo-stesso-legno-delle-chitarre-di-jimi-hendrix-un-prezioso-mogano-dellhonduras/7193791/" hostname="ilfattoquotidiano.it" description="Si tratta di un manufatto pregiato e sfarzoso, realizzato interamente a mano dagli artigiani di un'ebanisteria bergamasca" categories="Attualità" tags="Silvio Berlusconi" fingerprint="eb2fcf39480a6b34">
  <main>
    <p>È il giorno dei funerali di <hi rend="#b">Silvio Berlusconi. </hi>Quando mancano poche ore all’inizio della cerimonia, trapela un <hi rend="#b">dettaglio sulla bara</hi> con cui sarà sepolto. È stata infatti realizzata completamente a mano in prezioso<hi rend="#b"> legno di mogano</hi>, lo stesso impiegato per costruire le <hi rend="#b">chitarre</hi> utilizzate da una leggenda della musica come<hi rend="#b"> Jimi Hendrix</hi>.</p>
    <p>Opera dell’<hi rend="#i">Art Funeral Italy</hi>, ebanisteria di <hi rend="#b">Vidalengo</hi>, frazione di <hi rend="#b">Caravaggio</hi>, in provincia di <hi rend="#b">Bergamo: </hi>l’esclusiva bara è stata acquistata e inserita nel suo catalogo dall’agenzia funebre milanese che sta curando il<hi rend="#b"> funerale di Stato</hi> dell’ex <hi rend="#b">Cavaliere. </hi></p>
    <p>“È un<hi rend="#b"> manufatto di pregio</hi> – ha dichiarato al <hi rend="#i">Corriere della Sera</hi><hi rend="#b">Paolo Imeri</hi>, il titolare della ditta– realizzato con<hi rend="#b"> tavole di prezioso legno massello</hi>, dallo spessore di quattro centimetri, <hi rend="#b">di mogano dell’Honduras</hi>. I pezzi non sono stati assemblati, perché <hi rend="#b">si tratta di un unico legno </hi>che proviene dal tronco di un’unica enorme pianta. In questo modo, è garantita la continuità di vena o figurazioni, vera impronta digitale del legno. La stessa caratteristica si trova nel legno rigato usato per realizzare i moderni cruscotti delle <hi rend="#b">auto di lusso</hi>“.</p>
    <p>Per la lavorazione del prodotto sono stati necessari<hi rend="#b"> 15 giorni lavorativi</hi>: la bara è stata realizzata completamente a mano in tutti i suoi complementi, con lo stesso materiale che si utilizza per produrre appunto <hi rend="#b">mobilio di lusso</hi> e <hi rend="#b">strumenti musicali di qualità</hi>. “Il valore sta nella<hi rend="#b"> manifattura</hi> – ha proseguito il titolare dell’ebanisteria –, dunque <hi rend="#b">nella bravura dell’artigiano</hi>, oltre che nel legno, datato qualche decennio, e dal colore rosso mogano con striature bruno intenso”.</p>
    <p>Il mogano utilizzato per il feretro è stato inoltre essiccato naturalmente e non in forno. Ma le particolarità non finiscono qui: il modello esclusivo ideato per <hi rend="#b">Berlusconi</hi> – che si chiama<hi rend="#i"> 23 Duomo</hi> – presenta un taglio con la parte della <hi rend="#b">base svasata e non dritta</hi>, per essere il meno pesante possibile. Un altro elemento degno di nota è la<hi rend="#b"> differenza di colorazione</hi> tra il rosso mogano del legno e il rosso bruno della rigatura, contrasto che valorizza il materiale creando movimento. A completare il quadro poi la<hi rend="#b"> verniciatura trasparente</hi>, lucida sul coperchio e sui fianchi, satinata e opaca sulle cornici.</p>
  </main>
  <comments/>
</doc>