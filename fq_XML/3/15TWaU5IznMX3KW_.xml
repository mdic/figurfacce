<doc sitename="Il Fatto Quotidiano" title="Berlusconi: &quot;Infiltrazione di magistrati di sinistra nel M5s. E molti dei deputati sono fancazzisti&quot; - Il Fatto Quotidiano" author="F Q" date="2016-03-19" url="http://www.ilfattoquotidiano.it/2016/03/19/berlusconi-infiltrazione-di-magistrati-di-sinistra-nel-m5s-e-molti-dei-deputati-sono-fancazzisti/2561452/" hostname="ilfattoquotidiano.it" description="Il ritorno di Silvio Berlusconi parte dalla Sicilia. Sondaggi non incoraggianti, il suo candidato Guido Bertolaso sempre più solo a Roma e gli alleati del Carroccio incontentabili: l’ex Cavaliere ha deciso che per sbloccare la situazione in favore di Forza Italia serve la sua mano. E dalla due giorni forzista organizzata a Palermo, riparte attaccando …" categories="Politica" tags="Beppe Grillo;Movimento 5 Stelle;Silvio Berlusconi" fingerprint="7cf61579f927e346">
  <main>
    <head rend="h1">Berlusconi: “Infiltrazione di magistrati di sinistra nel M5s. E molti dei deputati sono fancazzisti”</head>
    <graphic src="https://st.ilfattoquotidiano.it/wp-content/uploads/2016/03/Berlusconi-675.jpg"/>
    <p>Il ritorno di <hi rend="#b">Silvio Berlusconi</hi> parte dalla Sicilia. Sondaggi non incoraggianti, il suo candidato<hi rend="#b"> Guido Bertolaso</hi> sempre più solo a Roma e gli alleati del Carroccio incontentabili: l’ex Cavaliere ha deciso che per sbloccare la situazione in favore di Forza Italia serve la sua mano. E dalla due giorni forzista organizzata a Palermo, riparte attaccando quelli che vede come i principali nemici: il <hi rend="#b">M5s</hi>. “Si parla di una forte infiltrazione di magistrati di sinistra nel Movimento 5 stelle”, ha detto nel suo comizio. “Una altissima percentuale dei deputati del M5S non presenta la dichiarazione dei redditi, è gente che non ha fatto niente per sé e per la propria famiglia e dicono pure che è <hi rend="#b">‘vero siamo fancazzisti</hi>‘. Si sono trovati una trentina che hanno fatto scuola, belli e telegenici: hanno chiamato dei tecnici dagli Usa che li hanno istruiti, da Di Maio a Fico, da Di Battista a Virginia Raggi e hanno deciso di fare andare il partito in tv. Erano al 22,6 per cento e in quattro mesi hanno portato il partito al 28 per cento”.</p>
    <p>
      <hi rend="#b">Video da LiveSicilia</hi>
    </p>
    <p>Berlusconi ha ripetuto ancora una volta che la vittoria 5 stelle sarebbe una tragedia: “Dobbiamo impedire che il nostro Paese vada nelle mani del M5S. Sarebbe un disastro, una tragedia. Avremmo un Paese controllato da <hi rend="#b">un movimento pauperista e giustizialista</hi>“.</p>
    <p>Oltre un centinaio di persone si è radunata al teatro Politeama per la manifestazione azzurra “<hi rend="#b">Forza alziamoci</hi>“: “E’ davvero un’emozione ritrovarvi qui, così tanti, dopo 22 anni. Lo slogan di questa manifestazione è evocativo di quell’inno che ci commuove ogni volta che lo ascoltiamo”. E ha poi annunciato la sua sfida per le prossime amministrative: “Per vincere contro il Pd e il M5s ho immaginato che questo vecchietto debba ritornare in campo. Come? Non solo televisione e radio. Ho deciso finalmente di studiare internet. Faremo una campagna elettorale su internet, ma non solo. Un’altra strategia è di creare un esercito dei difensori del voto nelle 62mila sezioni italiane”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>