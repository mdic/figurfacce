<doc sitename="Il Fatto Quotidiano" title="Ruby Ter, la giunta del Senato rinvia di nuovo il voto sull'uso delle intercettazioni di Berlusconi e le Olgettine - Il Fatto Quotidiano" author="F Q" date="2016-03-23" url="http://www.ilfattoquotidiano.it/2016/03/23/ruby-ter-la-giunta-del-senato-rinvia-di-nuovo-il-voto-sulluso-delle-intercettazioni-di-berlusconi-e-le-olgettine/2575240/" hostname="ilfattoquotidiano.it" description="Il Senato non ha cominciato neanche oggi a votare la richiesta di uso delle intercettazioni tra Silvio Berlusconi e le Olgettine, avanzata dai magistrati di Milano per il processo Ruby Ter in cui l’ex presidente del Consiglio è accusato di corruzione. La giunta per le immunità di Palazzo Madama aveva rinviato nella seduta precedente per …" categories="Politica" tags="Caso Ruby;Forza Italia;Giunta per le autorizzazioni a procedere;Intercettazioni;Olgettine;PD;Processo Ruby;Ruby;Silvio Berlusconi" fingerprint="afef50757b4a031d">
  <main><head rend="h1">Ruby Ter, la giunta del Senato rinvia di nuovo il voto sull’uso delle intercettazioni di Berlusconi e le Olgettine</head><graphic src="https://st.ilfattoquotidiano.it/wp-content/uploads/2015/06/stef1675.jpg"/><p>Il <hi rend="#b">Senato</hi> non ha cominciato neanche oggi a votare la richiesta di <hi rend="#b">uso delle intercettazioni</hi> tra<hi rend="#b"> Silvio Berlusconi</hi> e le <hi rend="#b">Olgettine</hi>, avanzata dai magistrati di <hi rend="#b">Milano</hi> per il <hi rend="#b">processo Ruby Ter</hi> in cui l’ex presidente del Consiglio è accusato di <hi rend="#b">corruzione</hi>. <ref target="http://www.ilfattoquotidiano.it/2016/03/16/processo-ruby-ter-intercettazioni-berlusconi-al-senato-il-pd-chiede-il-rinvio-della-discussione-sulluso-delle-telefonate/2554201/">La giunta per le immunità di Palazzo Madama aveva rinviato nella seduta precedente per via delle troppe assenze dei senatori del Pd. </ref>Questa volta invece lo </p><p><hi rend="#b">slittamento</hi>della discussione e del voto sulla relazione del presidente</p><p><hi rend="#b">Dario Stefano</hi>(Sel) è avvenuto perché la seduta è “andata troppo per le lunghe” e i parlamentari sono stati poi richiamati in Aula per il ddl sul Terzo Settore. Prima della discussione generale, peraltro, il rinvio era stato richiesto da</p><p><hi rend="#b">Bruno Alicata</hi>(</p><p><hi rend="#b">Forza Italia</hi>) perché si discutesse l’autorizzazione dopo la pronuncia del giudice per l’udienza preliminare. La richiesta è stata comunque respinta. “Noi come Pd – spiega il capogruppo Pd in Giunta,</p><p><hi rend="#b">Giuseppe Cucca</hi>– abbiamo detto no alla richiesta di rinvio di Forza Italia, ma siccome ci sono stati molti interventi non si è riusciti a dare per oggi una risposta definitiva sulla richiesta dell’uso delle intercettazioni”. Ha votato a favore del rinvio proposto da Forza Italia anche il senatore socialista Enrico Buemi. E’ molto probabile che la giunta tornerà a riunirsi</p><p><hi rend="#b">dopo Pasqua</hi>.</p><p>Proprio ieri si è tenuta la <hi rend="#b">prima udienza preliminare</hi> del processo Ruby Ter: gli <hi rend="#b">imputati sono 31</hi> e tra questi c’è anche Berlusconi. La Procura, come ha spiegato il <hi rend="#i">Corriere della Sera</hi>, proprio in quella sede, <ref target="http://www.ilfattoquotidiano.it/2016/03/23/ruby-ter-berlusconi-continua-a-pagare-la-minetti-stipendio-da-15mila-euro-al-mese-regali-anche-a-altre-olgettine/2574283/">ha depositato un estratto conto degli ultimi due anni dell’ex presidente dal quale emerge che l’ex presidente del Consiglio sta ancora pagando le Olgettine.</ref></p><p>Durante la discussione in giunta si è verificato uno scontro definito “abbastanza aspro” tra il presidente e relatore Stefano e il senatore di Forza Italia ed ex sottosegretario alla Giustizia <hi rend="#b">Giacomo Caliendo</hi>. Quest’ultimo voleva che venissero forniti chiarimenti e approfondimenti sulla relazione già in sede di discussione generale. Stefano aveva invece replicato che eventuali chiarimenti sarebbero stati dati dal relatore direttamente <hi rend="#b">in sede di replica</hi> “senza interrompere ogni volta” l’esame della richiesta.</p><p>Prima che cominciasse l’esame del caso Berlusconi è stato incardinato<ref target="http://www.ilfattoquotidiano.it/2016/03/23/palazzo-madama-in-giunta-delle-elezioni-e-delle-immunita-comincia-la-discussione-sulla-decadenza-da-senatore-di-minzolini/2573281/"> l’iter per la decadenza da senatore del parlamentare berlusconiano Augusto Minzolini</ref>, condannato in via definitiva per peculato </p><p><ref target="http://www.ilfattoquotidiano.it/2015/11/12/minzolini-condannato-in-cassazione-2-anni-e-mezzo-per-peculato-uso-le-carte-di-credito-della-rai/2214925/">per l’uso improprio delle carte di credito della Rai quando era direttore del</ref></p><hi rend="#i">Tg1</hi>.</main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>