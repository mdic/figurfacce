<doc sitename="Il Fatto Quotidiano" title="De Benedetti: &quot;Renzi? Un vero fuoriclasse: empatico come Fanfani, abile come Craxi&quot; - Il Fatto Quotidiano" author="F Q" date="2014-11-14" url="http://www.ilfattoquotidiano.it/2014/11/14/de-benedetti-renzi-vero-fuoriclasse-empatico-come-fanfani-abile-come-craxi/1211280/" hostname="ilfattoquotidiano.it" description="“Mi sono ricreduto. Renzi è un fuoriclasse. Per quattro motivi. Innanzitutto, è molto intelligente” mentre “Berlusconi è furbo”. Carlo de Benedetti, in una intervista a tutto campo al Corriere della Sera pubblicata nel giorno del suo 80° compleanno, elenca anche altri motivi per cui apprezza il presidente del Consiglio: “L’energia: non ne ho mai vista tanta …" categories="Politica" tags="Carlo De Benedetti;Giorgio Napolitano;Matteo Renzi;Patto del Nazareno;Silvio Berlusconi" fingerprint="e5269674511da038">
  <main>
    <head rend="h1">De Benedetti: “Renzi? Un vero fuoriclasse: empatico come Fanfani, abile come Craxi”</head>
    <graphic src="https://st.ilfattoquotidiano.it/wp-content/uploads/2014/11/De-Benedetti-Renzi-675.jpg"/>
    <p>“Mi sono ricreduto. Renzi è un <hi rend="#b">fuoriclasse</hi>. Per quattro motivi. Innanzitutto, è molto intelligente” mentre “Berlusconi è furbo”. <hi rend="#b">Carlo de Benedetti</hi>, in una intervista a tutto campo al <hi rend="#i">Corriere della Sera</hi> pubblicata nel giorno del suo 80° compleanno, elenca anche altri motivi per cui apprezza il presidente del Consiglio: “L’energia: non ne ho mai vista tanta in un politico. Forse si può fare un paragone con il <hi rend="#b">Fanfani</hi> degli Anni ’50. L’<hi rend="#b">empatia.</hi> Dicono che Renzi ricordi<hi rend="#b"> Craxi,</hi> per decisionismo e abilità politica; Craxi però era antipatico. E poi Renzi è una<hi rend="#b"> spugna</hi>. Di economia non sa molto; ma in un attimo assorbe tutto. È veloce e spregiudicato”.</p>
    <p>Tanto veloce e spregiudicato da stringere con <hi rend="#b">Silvio Berlusconi</hi> un patto, quello del <hi rend="#b">Nazareno</hi>, per dare vita alla nuova leggere elettorale e riformare la Costituzione. “Il premier ha fatto benissimo a stringerlo – commenta il presidente del Gruppo L’Espresso – e Berlusconi per sopravvivere non poteva fare altro. E’ innamorato di Renzi e disgustato dal suo partito”. Cosa farà l’ex Cavaliere? “Penso venderà tutto a uno straniero e per farlo non può avere il governo contro. In Italia non c’è nessuno disposto a comprare le sue aziende”.</p>
    <p>E’ un De Benedetti a tutto campo, quello che dialoga con il <hi rend="#i">Corriere</hi>. “Questa manovra non è risolutiva – osserva l’imprenditore – il vincolo del 3% è<hi rend="#b"> incompatibile</hi> con riforme vere. E le riforme senza soldi non si fanno. Il premier dovrebbe fare come <hi rend="#b">Gerhard Schröder</hi>, quando ottenne di sforare i parametri per tre anni. Oggi Renzi non se la sente; ma sono certo che, quando avrà avviato le riforme, lo farà. Fino ad allora, l’Italia non uscirà da recessione e deflazione”. Neanche la situazione economica dell’Unione europea De Benedetti vede rosea. Anzi: “Sono pessimista sulla tenuta tenuta economica europea. E condivido quanto sostiene<hi rend="#b"> Larry Summers</hi>: ci attende una stagnazione secolare – è la previsione – la distruzione del ceto medio creerà una società con pochi ricchi, molti poveri e molti eroi che cercheranno di costruire una famiglia con 1.500 euro al mese”. Che arrivano a 1580 con gli 80 euro di bonus “inventato” dal premier: “Gli 80 euro sono stati un brillane spot elettorale. Ma è difficile pensare che rimettano in moto l’economia. Detto qusto, Renzi è l’unico che possa riportare l’Italia al suo standard”.</p>
    <p>Quando si vota, domanda il giornalista. “Nella primavera 2015. Dopo che il 31 dicembre Napolitano si sarà dimesso”. Su chi sarà il nuovo presidente della Repubblica, l’Ingegnere afferma: “Posso dire quali connotati dovrà avere, coniugando realismo e aspirazione. Renzi non lascerà che sia eletto qualcuno che <hi rend="#b">distragga l’attenzione</hi> da lui. Ma il presidente dovrà essere un politico dal grande profilo istituzionale, che conosca a fondo il funzionamento delle Camere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>