<doc sitename="Il Fatto Quotidiano" title="Milan in vendita, Berlusconi incontra Bee Taechaubol: &quot;Potrei mantenere il 51%&quot; - Il Fatto Quotidiano" author="Andrea Tundo" date="2015-05-02" url="http://www.ilfattoquotidiano.it/2015/05/02/milan-in-vendita-berlusconi-incontra-bee-taechaubol-poi-dice-potrei-mantenere-il-51/1644928/" hostname="ilfattoquotidiano.it" description="E’ finita con un Silvio Berlusconi che annuncia il nulla di fatto e si dice possibilista: “Ceduta la quota di maggioranza del Milan? E’ tutto in discussione, c’è la possibilità che possa mantenere il 51%”. E’ durato poco meno di un’ora l’incontro tra l’ex Cavaliere e Bee Taechaubol in un hotel del centro di Milano …" categories="Calcio" tags="Bee Taechaubol;Milan;Serie A;Silvio Berlusconi" fingerprint="ed393a37204be411">
  <main>
    <head rend="h1">Milan in vendita, Berlusconi incontra Bee Taechaubol: “Potrei mantenere il 51%”</head>
    <graphic src="https://st.ilfattoquotidiano.it/wp-content/uploads/2015/02/berlusconi-milan-675.jpg"/>
    <p>E’ finita con un <hi rend="#b">Silvio Berlusconi</hi> che annuncia il nulla di fatto e si dice possibilista: “Ceduta la <hi rend="#b">quota di maggioranza del Milan</hi>? E’ tutto in discussione, c’è la possibilità che possa mantenere il 51%”. E’ durato poco meno di un’ora l’incontro tra l’ex Cavaliere e Bee Taechaubol in un hotel del centro di Milano per definire la cessione della società rossonera. Lasciando l’hotel Berlusconi ha detto che si rivedrà nei prossimi giorni con mister Bee</p>
    <p>La lunga giornata è iniziata molto presto. Alle 5 <hi rend="#b">Bee Teachaubol</hi> era già in riunione nel suo hotel nel centro di Milano con l’eurodeputata Licia Ronzulli, ponte tra Arcore e il <hi rend="#b">broker thailandese</hi>. Attendeva una chiamata da Villa San Martino per l’incontro decisivo. L’ex Cavaliere, poco prima delle 11, ha lasciato Arcore dicendo ai giornalisti: “Vado io a Milano, qui non accade nulla”. Ventinove anni, otto scudetti e cinque Champions League dopo l’acquisto che salvò il club rossonero dal fallimento. La svolta sembrava arrivata, in una giornata di riunione febbrili ad Arcore e di attesa per Mr Bee dal cui entourage a fine giornata è filtrato un grande ottimismo. Tanti i segnali che spostavano il barometro verso il sereno dopo ventiquattr’ore in cui i tormenti di Berlusconi avevano addensano nuvoloni sul buon esito dell’operazione che renderà il Milan arabo-cinese.</p>
    <p>Ieri mattina erano arrivate le parole di Fedele Confalonieri: “Decide lui”. E in effetti, sabato, l’unico veramente indeciso era il presidente. Fininvest e Mediaset avevano già dato l’assenso, Teachaubol è certo di aver fornito tutte le garanzie possibili, forte dell’accoppiata Ads Securities-China Citic Bank alle sue spalle. Una società di brokeraggio finanziario con sede ad Abu Dhabi e la banca commerciale controllata dal Governo di Pechino saranno i pilastri del nuovo Milan con un<hi rend="#b"> investimento da 500 milioni</hi> di euro per avere il 51% delle quote. “Ma non posso uscire da perdente”, avrebbe detto Berlusconi.</p>
    <p>Dietro, oltre ai dubbi dell’uomo nel mollare in un momento pessimo per la squadra, rischiando d’essere ricordato per la polvere che stanno mangiando i tifosi dopo aver toccato il tetto d’Europa per tre decenni, si nascondevano altri <hi rend="#b">dettagli</hi> non di poco conto da limare. Evidentemente sistemati durante il lungo incontro con Adriano Galliani e grazie al comunicato della figlia Barbara. Già, perché i due amministratori delegati, sabato, erano la vera tessera del puzzle da sistemare. Nel pomeriggio Lady B. ha diffuso un comunicato nel quale chiariva che l’unico suo interesse è “il bene del club e dei suoi tifosi” e di mantenersi “equidistante rispetto agli scenari di eventuale cessione (parziale o totale) o di mantenimento del club da parte di Fininvest”. Galliani ha avuto un faccia a faccia con Berlusconi ed è andato via da Villa San Martino nel pomeriggio.</p>
    <p>La prima intenzione manifestata da Taechaubol era di virare verso nuove figure o ridimensionare il peso nel club almeno dell’amministratore delegato alla parte sportiva. Poi la svolta e la nuova ipotesi: Berlusconi dovrebbe restare presidente, Barbara e Galliani ai loro posti. Almeno per il momento. Il Milan sarà di Taechaubol per 500 milioni. Il fondo Doyen Sports guidato da Nelio Lucas diventerà l’advisor sul mercato e in fondo si intravede la quotazione in Borsa, probabilmente a Hong Kong. Il disegno del Milan del futuro ha questi tratti. Manca solo la firma dell’ex Cavaliere. Che però, proprio quando tutti aspettavano l’annuncio e la stretta di mano, ha riaperto la questione. E rimandato di nuovo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>