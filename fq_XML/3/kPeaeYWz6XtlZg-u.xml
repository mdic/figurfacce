<doc sitename="Il Fatto Quotidiano" title="Riforma giustizia, Lirio Abbate: &quot;Nordio realizza un grande sogno di Berlusconi. Intercettazioni? Garantismo non è nascondere le prove&quot;. Su La7 - Il Fatto Quotidiano" author="F Q" date="2023-06-16" url="https://www.ilfattoquotidiano.it/2023/06/16/riforma-giustizia-lirio-abbate-nordio-realizza-un-grande-sogno-di-berlusconi-intercettazioni-garantismo-non-e-nascondere-le-prove-su-la7/7195984/" hostname="ilfattoquotidiano.it" description="Il giornalista Lirio Abbate stronca la riforma promossa da Carlo Nordio. Sentite [Video]" categories="La7" tags="Carlo Nordio;Intercettazioni;Lirio Abbate;Riforma della Giustizia;Silvio Berlusconi" fingerprint="b19b22b971c1216b">
  <main>
    <p><hi rend="#b">“Riforma della giustizia? Nordio realizza uno dei grandi sogni di Berlusconi</hi>, in particolare quello di impedire ai giornalisti di leggere gli atti dei giudici e di pubblicarne il contenuto”. Così a <ref target="http://www.la7.it/tagada">Tagadà</ref> (La7) il giornalista </p>
    <p><hi rend="#b">Lirio Abbate</hi>commenta il pacchetto sulla giustizia che il Guardiasigilli</p>
    <p><hi rend="#b">Carlo Nordio</hi>ha portato oggi in Consiglio dei ministri.</p>
    <p>Tra le norme previste, c’è <hi rend="#b">la stretta sulle intercettazioni</hi>. “È un vecchio pallino del centrodestra – osserva Abbate – Già in passato cercò di metterci mano. <hi rend="#b">Calenda parla di riforma garantista? Garantismo non vuol dire nascondere le prove</hi>, ma semmai mostrarle, rendendo trasparente un processo e impedendo che questo si svolga nel chiuso di un’aula in cui<hi rend="#b"> il cittadino può diventare vittima di un’intercettazione usata male o non usata affatto</hi>“.</p>
    <p>E aggiunge: “Con le intercettazioni siamo arrivati a scoprire tanti delitti, tante truffe, tante storie, il tutto a protezione dei cittadini. <hi rend="#b">Se questa norma di Nordio fosse stata applicata, noi non avremmo mai saputo delle violenze dei poliziotti nella questura di Verona</hi>, né avremmo potuto raccontarle sui giornali. Nella realizzazione di una riforma della giustizia è fondamentale avere <hi rend="#b">rispetto per le vittime dei reati.</hi> Sono due le priorità che dovrebbe avere una riforma: tutelare tali vittime e far sì che i procedimenti siano veloci”.</p>
    <p>Abbate, menziona, infine <ref target="https://www.ilfattoquotidiano.it/2023/06/14/per-arrestare-un-colletto-bianco-servira-avvertirlo-cinque-giorni-prima-ecco-il-ddl-nordio/7193771/">la norma che obbliga il gip, prima di decidere sulla richiesta di misura cautelare del pm, a procedere all’interrogatorio dell’indagato, notificandogli l’invito ‘almeno cinque giorni prima di quello fissato per la comparizione’</ref>: “Il ministro Nordio, nella sua grande “saggezza”, vuole che <hi rend="#b">il pubblico amministratore indagato che debba essere arrestato sia avvisato 5 giorni prima</hi>. E come hanno notato diversi magistrati ci sono due conseguenze: il primo è il <hi rend="#b">pericolo di fuga</hi> dell’indagato. Il secondo – conclude – è un <hi rend="#b">ritorno ai tempi di Tangentopoli</hi> che sono stati tanto criticati, perché in un interrogatorio se non parli, rischi l’arresto. In più, quella decisione deve essere presa da <hi rend="#b">tre giudici</hi> e non più da uno. Questo comporta<hi rend="#b"> una triplicazione di magistrati che in questo momento non ci sono</hi>, perché la magistratura è anche carente nell’organico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>