<doc sitename="Il Fatto Quotidiano" title="Riforme, Boschi: &quot;Ce la facciamo&quot;. Renzi: &quot;Indietro non si torna, io non mollo&quot; - Il Fatto Quotidiano" author="F Q" date="2015-09-07" url="http://www.ilfattoquotidiano.it/2015/09/07/riforme-boschi-ce-la-facciamo-abbiamo-visto-da-che-parte-sta-il-popolo-pd/2015138/" hostname="ilfattoquotidiano.it" description="“Il giorno decisivo per la riforma costituzionale non sarà domani ma il prossimo anno, quando avremo il referendum e gli italiani diranno sì o no alla riforma”. Il ministro per le Riforme Maria Elena Boschi si prepara così al dibattito al Senato sulle riforme istituzionali, che riprenderà domani, 8 settembre, a Palazzo Madama. “Da 70 anni …" categories="Politica" tags="Antonio Tajani;Forza Italia;Maria Elena Boschi;PD;Riforma Senato;Riforme Costituzionali;Riforme Istituzionali;Silvio Berlusconi;Vladimir Putin" fingerprint="698c3232e9901135">
  <main>
    <head rend="h1">Riforme, Boschi: “Ce la facciamo”. Renzi: “Indietro non si torna, io non mollo”</head>
    <graphic src="https://st.ilfattoquotidiano.it/wp-content/uploads/2015/09/mariaelena-boschi675.jpg"/>
    <p>“Il giorno decisivo per la riforma costituzionale non sarà domani ma il prossimo anno, quando avremo il <hi rend="#b">referendum</hi> e gli italiani diranno sì o no alla riforma”. Il ministro per le Riforme <hi rend="#b">Maria Elena Boschi</hi> si prepara così al dibattito al Senato sulle riforme istituzionali, che riprenderà domani, 8 settembre, a Palazzo Madama. “Da 70 anni – aggiunge la Boschi in un’intervista a <hi rend="#i">Uno Mattina</hi> – i professori stanno cercando di superare il <hi rend="#b">bicameralismo</hi> paritario: questa volta ce la facciamo. Meno parlamentari, meno soldi ai consiglieri regionali, meno poteri al <hi rend="#b">Senato</hi>, che non sarà più un doppione della Camera”. La discussione del ddl sulle <hi rend="#b">riforme</hi> istituzionali sarà domani all’esame della commissione Affari costituzionali del Senato. “La riforma – prosegue – è sostanzialmente pronta perché l’accordo c’è sul 90% del testo. Noi, come abbiamo sempre dimostrato, siamo disponibili a soluzioni, purché non siano <hi rend="#b">mediazioni</hi> al ribasso”.</p>
    <p>A confermare le parole della Boschi interviene anche <hi rend="#b">Matteo Renzi</hi>: “Entro il 15 ottobre si decide al Senato. E poi, dopo sei letture parlamentari, saranno gli italiani a decidere con un referendum sì o no. E poi dicono che non è un processo democratico, alla faccia…”. Ospite a <hi rend="#i">Porta a Porta </hi>il premier afferma che l’Italia sta ripartendo e ribadisce la <hi rend="#b">determinazione</hi> ad andare avanti: “Tutto facciamo tranne che tirarci i capelli su un <hi rend="#b">emendamento</hi>. Una soluzione si trova ma l’importate è che qualcuno capisca che <hi rend="#b">indietro</hi> non si torna, qualcuno invece vuole che si torni sempre daccapo. Io ascolto tutti ma non mollo”.</p>
    <p>La riforma è motivo di scontro tra maggioranza e minoranza <hi rend="#b">Pd</hi>, ma secondo la Boschi “gli iscritti al partito delle diatribe tra correnti non ne possono più. Ci sono questioni più importanti di un emendamento: l’Italia sta riacquistando <hi rend="#b">credibilità</hi>, il senso di responsabilità prevarrà alla fine. Anche perché ieri – aggiunge il ministro parlando della festa dell’Unità – a Milano abbiamo visto con chiarezza da che parte sta il popolo Pd”.</p>
    <p>Domani, per discutere sulla linea da tenere sulle riforme, si riunirà anche il gruppo di <hi rend="#b">Forza Italia</hi> al Senato. Ma <hi rend="#b">Silvio Berlusconi</hi> non ci sarà: partirà infatti la mattina successiva per una visita a <hi rend="#b">Vladimir Putin</hi> e quindi questa settimana non rientrerà a <hi rend="#b">Roma</hi> e non prenderà parte né alla riunione dei senatori né al convegno “L’Europa e l’Italia che vogliamo” organizzato a Fiuggi dal vicepresidente del parlamento europeo <hi rend="#b">Antonio Tajani</hi>. L’ex premier, che non va in Russia da prima dell’estate, tornerà domenica.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>