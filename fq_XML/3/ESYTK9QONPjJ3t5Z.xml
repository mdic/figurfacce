<doc sitename="Il Fatto Quotidiano" title="Silvio Berlusconi, lettera di addio ai tifosi del Milan dopo cessione a cordata cinese - Il Fatto Quotidiano" author="F Q" date="2016-08-11" url="http://www.ilfattoquotidiano.it/2016/08/11/silvio-berlusconi-lettera-di-addio-ai-tifosi-del-milan-dopo-la-cessione-alla-cordata-cinese/2970188/" hostname="ilfattoquotidiano.it" description="Un lungo post su facebook per salutare i tifosi del Milan. Silvio Berlusconi torna ad utilizzare i social network. E lo fa pochi giorni dopo aver venduto la squadra di calcio rossonera ad una cordata cinese. “Trent’anni fa – si legge nel post intitolato A tutti i tifosi rossoneri – ho acquistato il Milan per amore. …" categories="Calcio" tags="Milan;Silvio Berlusconi" fingerprint="45ad1629b0cacd03">
  <main>
    <head rend="h1">Silvio Berlusconi, lettera di addio ai tifosi del Milan dopo cessione a cordata cinese</head>
    <graphic src="https://st.ilfattoquotidiano.it/wp-content/uploads/2016/08/inzaghi-berlusconi-675-1.jpg"/>
    <p>Un lungo post su facebook per salutare i tifosi del Milan. Silvio Berlusconi torna ad utilizzare i social network. E lo fa pochi giorni dopo aver venduto<ref target="http://www.ilfattoquotidiano.it/2016/08/05/milan-berlusconi-ha-venduto-ai-cinesi-per-740-milioni-di-euro/2957688/"> la squadra di calcio rossonera ad una cordata cinese. </ref> “Trent’anni fa – si legge nel post intitolato A tutti i tifosi rossoneri – ho acquistato il Milan<hi rend="#b"> per amore</hi>. Lo cedo per un atto d’amore ancora più grande: affido la squadra ad un gruppo che ha le<hi rend="#b"> risorse necessarie</hi> e la volontà di investirle per riportare il Milan a competere con i <hi rend="#b">maggiori club internazionali</hi>. Sono naturalmente<hi rend="#b"> commosso e addolorato</hi>, ma sono anche sereno nella convinzione di aver agito ancora una volta per il bene del Milan, di cui continuerò ad essere il più <hi rend="#b">fervido degli appassionati</hi>“. </p>
    <p>L’ex premier ha ceduto il 99,93 per cento di quote della squadra milanese che appartenevano a<hi rend="#b"> Fininvest</hi> al fondo <hi rend="#b">Sino-Europe INvestment Management Changxing</hi> per 520 milioni, oltre a passare al veicolo cinese i circa 220 milioni di debiti: un’operazione da 740 milioni di euro. E nella stessa giornata in cui la cordata cinese ha ufficializzato la nomina di<hi rend="#b"> Marco Fassone</hi> come nuovo amministratore delegato e direttore esecutivo del Milan, Berlusconi invia dunque i suoi saluti ai tifosi.</p>
    <p>“Di questi trent’anni – l’ex presidente – mi rimarranno nel cuore ricordi straordinari, senza uguali: ho avuto il privilegio di guidare la squadra che amo fino a farla diventare il<hi rend="#b"> club più titolato al mondo</hi>. Ricordo e ringrazio i grandi giocatori, allenatori e dirigenti che si sono succeduti: molti di loro faranno per sempre parte della leggenda del calcio, quella leggenda che abbiamo contribuito a scrivere con vittorie straordinarie in <hi rend="#b">Italia</hi>, in <hi rend="#b">Europa</hi> e nel Mondo. Ma soprattutto non dimenticherò mai la partecipazione e l’affetto dei tifosi: la passione di milioni di persone per i colori rossoneri è stata determinante per rendere questa squadra speciale, diversa da tutte le altre, più forte di tutte le altre, più forte dell’<hi rend="#b">invidia</hi>, più forte dell’<hi rend="#b">ingiustizia</hi>, più forte della sfortuna. Con loro -conclude Berlusconi- sarò sugli spalti ad esultare e magari a soffrire: ma sono certo che presto festeggeremo insieme i nuovi grandi successi con i quali il Milan saprà onorare la sua grande tradizione. Un abbraccio forte e rossonero a ciascuno di voi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>