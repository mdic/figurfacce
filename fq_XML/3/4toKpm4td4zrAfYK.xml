<doc sitename="Il Fatto Quotidiano" title="Cina, la ricerca scientifica in campo per rivitalizzare la nazionale di calcio - Il Fatto Quotidiano" author="China Files per il Fatto" date="2014-02-13" url="http://www.ilfattoquotidiano.it/2014/02/13/cina-la-ricerca-scientifica-applicata-al-pallone-per-rivitalizzare-la-nazionale-di-calcio/877505/" hostname="ilfattoquotidiano.it" description="Nel “grande sogno cinese” di rinascita di orgoglio patrio, c’è un tallone d’Achille: una nazionale di calcio più scarsa che mai. Per questo motivo, si apprende che organizzazioni governative stanno finanziando ricerche scientifiche per risollevare le sorti di uno sport che si è impantanato nella corruzione e che inanella fallimenti sportivi. Almeno tre gruppi di …" categories="Sport" tags="Adriano Galliani;Cina;Milan;Pechino;Silvio Berlusconi" fingerprint="e4a9779b8909cc23">
  <main>
    <head rend="h1">Cina, la ricerca scientifica in campo per rivitalizzare la nazionale di calcio</head>
    <graphic src="https://st.ilfattoquotidiano.it/wp-content/uploads/2014/02/nazionale-cinese-640.jpg"/>
    <p>Nel “grande sogno cinese” di rinascita di orgoglio patrio, c’è un <hi rend="#b">tallone d’Achille</hi>: una nazionale di calcio più scarsa che mai. Per questo motivo, si apprende che <hi rend="#b">organizzazioni governative</hi> stanno finanziando ricerche scientifiche per risollevare le sorti di uno <hi rend="#b">sport</hi> che si è impantanato nella corruzione e che inanella fallimenti sportivi. Almeno tre gruppi di ricerca stanno infatti lavorando su un sistema informatico in grado di analizzare i video delle partite e di fare emergere i punti di forza e di debolezza di una squadra. Oltre una dozzina di <hi rend="#b">telecamere</hi> speciali saranno disseminate intorno al campo per catturare ogni movimento dei giocatori e della palla, nella speranza di costruire il <hi rend="#b">perfetto calciatore</hi> e i movimenti sincronici della squadra imbattibile. Tra le organizzazioni che finanziano la ricerca ci sono l’<hi rend="#b">Accademia Cinese delle Scienze</hi> e la <hi rend="#b">Fondazione Nazionale di Scienze Naturali.</hi></p>
    <p>Insomma, roba seria. L’<hi rend="#b">analisi computerizzata</hi> dovrebbe poi aiutare l’allenatore nell’analisi delle partite. Basta lavagnette e gessetti e se poi sbaglia è davvero solo colpa sua. <hi rend="#b">Arrigo Sacchi</hi>, ai tempi in cui allenava il Milan, aveva un’intera parete della sua stanza di Milanello ricoperta di <hi rend="#b">cassette vhs</hi> (altri tempi), con cui studiava gli automatismi dell’Ajax di <hi rend="#b">Cruijff</hi>, del Real di <hi rend="#b">Di Stefano</hi> o dello stesso Milan del <hi rend="#b">Gre-No-Li</hi>. Oggi, se fosse il Ct della nazionale cinese, avrebbe una montagna di <hi rend="#b">soldi pubblici</hi>, due team di ricercatori e un computer. Probabilmente, non vincerebbe nulla. Perché il problema dell’approccio cinese alla scienza calcistica, e alla scienza in generale, sembra essere quello di privilegiare la quantità alla qualità, la <hi rend="#b">matematica</hi> all’estro.</p>
    <p>Non è che noi ne siamo immuni, per carità. <hi rend="#b">Roy Hodgson</hi> – già allenatore della nazionale inglese e dell’Inter – era per esempio un cultore del “<hi rend="#i">percentage football</hi>”, basato sul concetto per cui più sbatti la palla in mezzo all’area e più hai possibilità di fare gol. Lo stesso <hi rend="#b">Nils Liedholm</hi>, nume tutelare di un calcio raffinato e qualitativo, amava sostenere che il possesso palla serve perché “più ce l’abbiamo noi, meno ce l’hanno gli altri” (concetto poi ripreso da <hi rend="#b">Berlusconi</hi>, che nei suoi sconfinamenti da “allenatore” molto deve al calcio visionario di Liedholm, anche se non lo ammetterebbe mai). Tutti modelli quantitativi di dubbia efficacia. <hi rend="#b">Li Jie</hi>, docente di discipline sportive all’<hi rend="#b">Università di Pechino</hi> e vicepresidente dell’Associazione Calcistica Universitaria di Pechino però ci crede: “I nostri metodi d’allenamento hanno prodotto molti buoni giocatori – dice al <hi rend="#i"> South China Morning Post</hi> – ma non una squadra. Con la nuova </p>
    <p><hi rend="#b">tecnologia</hi>, anche a un giocatore normale può essere data la possibilità di fare un’analisi tattica approfondita, in grado di migliorare significativamente la sua consapevolezza dello spazio in campo e il tempismo nel gioco di squadra”. Più cauto il dottor</p>
    <p><hi rend="#b">Ying Yang</hi>, un altro ricercatore al lavoro sul software che dovrà elaborare i video. Secondo lui, il monitoraggio di tutti i giocatori e della palla per i 90 minuti di gioco ha bisogno di una quantità enorme di dati e di calcoli, per cui – dice – il progetto si sta rivelando difficile: “Le analisi di una</p>
    <p><hi rend="#b">partita di calcio</hi>possono rivaleggiare per complessità con un sistema di difesa nazionale”. D’altronde, lo sanno anche i sassi (ma non</p>
    <p><hi rend="#b">Galliani</hi>) che una grande squadra si costruisce a partire dalla difesa.</p>
    <p>
      <hi rend="#b">di Gabriele Battaglia</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>