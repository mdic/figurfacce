<doc sitename="Il Fatto Quotidiano" title="Trash-chic, la carica degli ottantenni: da Bernie Ecclestone a Emilio Fede - Il Fatto Quotidiano" author="Januaria Piromallo" date="2014-05-08" url="http://www.ilfattoquotidiano.it/2014/05/08/trash-chic-la-carica-degli-ottantenni-da-bernie-ecclestone-a-emilio-fede/977976/" hostname="ilfattoquotidiano.it" description="Colpi di testa. Bernie Ecclestone si difende come un leone in gabbia alle accuse di corruzione al processo avviato dal tribunale di Monaco di Baviera. Ho ‘googlato’ il magnate inglese e patron della Formula 1 e la biografia ufficiale, subito dopo la data di nascita, fornisce anche l’altezza: 1.59 metri. Ottantatre anni, tre mogli, di …" categories="F1 &amp; MotoGp" tags="Bernie Ecclestone;Corruzione;Emilio Fede;Formula 1;Silvio Berlusconi" fingerprint="e2859892847ecacf">
  <main>
    <head rend="h1">Trash-chic, la carica degli ottantenni: da Bernie Ecclestone a Emilio Fede</head>
    <graphic src="https://st.ilfattoquotidiano.it/wp-content/uploads/2013/06/630X200-2.jpg"/>
    <p>Colpi di testa. <hi rend="#b">Bernie Ecclestone</hi> si difende come un leone in gabbia alle accuse di <hi rend="#b">corruzione</hi> al processo avviato dal tribunale di <hi rend="#b">Monaco di Baviera</hi>. Ho ‘googlato’ il magnate inglese e patron della <hi rend="#b">Formula 1</hi> e la biografia ufficiale, subito dopo la data di nascita, fornisce anche l’altezza: <hi rend="#b">1.59 metri</hi>. <hi rend="#b">Ottantatre anni</hi>, tre mogli, di cui l’ultima – la brasiliana <hi rend="#b">Fabiana Flosi</hi>, di anni 36 – l’ha sposata due anni fa. Le mogli se le sceglie, centimetro alla mano, di almeno tre spanne oltre il suo caschetto bianco alla Andy Wharol.</p>
    <p>Quello che gli manca in altezza, ce l’ha in <hi rend="#b">tracotanza imprenditoriale</hi>. A <hi rend="#b">Gstaad</hi>, buen retiro di miliardari sulle alpi cantonali, non poteva mancare il suo ultimo atto di spocchia. Con l’<hi rend="#b">Olden</hi>, il chicchissimo albergo cinquestelle, comprato come un giocattolino, si vuole divertire da solo. E allora ha pensato bene di rompere l’alleanza con il suo socio di una vita <hi rend="#b">Marco Piccinini</hi>. Del primo si conosce tutto. Del secondo, ex direttore Ferrari ma ancora consigliere del Cavallino, si sa molto poco. BE è uno che galleggia, MP nuota in profondità e non fa neanche le bollicine. BE è veloce come un’alice, ma l’altro ha le proporzioni (finanziariamente parlando) di una balena. Come finirà? Si azzufferanno come squali o si lasceranno con una pacca sulla spalla.</p>
    <p>P.S. Shh… non diteglielo. Ho googlato anche <hi rend="#b">Silvio Berlusconi</hi> e, immediatamente sotto un’infilzata di qualifiche, esce la sua vera altezza: <hi rend="#b">1.65 metri</hi>. Sorrido, in fondo basta un click e a nulla sono serviti anni di mascheramenti con tacchi e sottotacchi. In confronto <hi rend="#b">Vladimir Putin</hi> è un gigante dall’alto del suo <hi rend="#b">1.70 metri</hi>.</p>
    <p>Uniti si vince. E’ lo slogan di <hi rend="#b">Emilio Fede</hi>, 83 anni a giugno, che a fare il pensionato non ci pensa proprio e a Milano ha presentato il suo nuovo <hi rend="#b">movimento di pensiero</hi>. E ci tiene a precisare di trasparenza. Tanto per cominciare il capello non è più tinto, ma ostenta tutte le sfumature del grigio. Al cerone che gli dà quella tonalità da finta abbronzatura no, a quello proprio non può rinunciare. Sarebbe come chiedere a <hi rend="#b">Daniela Santanchè</hi> di scendere dai tacchi e ancheggiare in pantofole. Uniti si vince nasce da una sfilacciatura di un altro edificante movimento, quello dell’<hi rend="#b">Italia in Mutande</hi>, presieduto dall’imprenditore padovano <hi rend="#b">Luca Mattion</hi>. Metafore e discorso di rito dell’ex direttore del Tg4 su come ridisegnare l’Italia e l’euro, una spruzzata di polvere di <hi rend="#b">meteorine minigonnate</hi> in cerca di sponsor, accorse più per la location (si trattava del risto-lounge Cost molto alla moda) che per condivisione di ideali. Fra applausi e sbadigli, meno male che arriva una carrellata di mozzarelle in carrozza fumanti. Ma gli invitati devono accontentarsi di una bevanda a testa: i bigliettini della singola consumazione sono distribuiti con parsimonia da un segretario, attento a non sgarrare. Metaforicamente in tema.<hi rend="#i">Twitter @piromallo</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>