<doc sitename="Il Fatto Quotidiano" title="Vitalizi, l’ex ministro La Loggia ricorre contro la sospensione dopo la nomina alla Corte dei Conti: “Ridatemi l’assegno” - Il Fatto Quotidiano" author="Giorgio Velardi" date="2016-04-18" url="http://www.ilfattoquotidiano.it/2016/04/18/vitalizi-lex-ministro-la-loggia-ricorre-contro-la-sospensione-dopo-la-nomina-alla-corte-dei-conti-ridatemi-lassegno/2648998/" hostname="ilfattoquotidiano.it" description="Li rivuole tutti. Dal primo all’ultimo. Tanto da presentare un ricorso al Consiglio di giurisdizione della Camera dei deputati, l’organo al quale è affidata la risoluzione delle controversie fra gli eletti e l’amministrazione. Che si dovrebbe esprimere a breve dopo il rinvio della prima udienza fissata per il 6 aprile scorso. A Enrico La Loggia, ex …" categories="Costi della politica" tags="Consiglio Superiore della Magistratura;Corte dei Conti;Csm;Silvio Berlusconi;Vitalizi;Vitalizio Deputati" fingerprint="6fed18a069389035">
  <main>
    <head rend="h1">Vitalizi, l’ex ministro La Loggia ricorre contro la sospensione dopo la nomina alla Corte dei Conti: “Ridatemi l’assegno”</head>
    <graphic src="https://st.ilfattoquotidiano.it/wp-content/uploads/2016/04/la-loggia675.jpg"/>
    <p>Li rivuole tutti. Dal primo all’ultimo. Tanto da presentare un <hi rend="#b">ricorso </hi>al <hi rend="#b">Consiglio di giurisdizione</hi> della Camera dei deputati, l’organo al quale è affidata la risoluzione delle controversie fra gli eletti e l’amministrazione. Che si dovrebbe esprimere a breve dopo il rinvio della prima udienza fissata per il 6 aprile scorso. A <hi rend="#b">Enrico La Loggia</hi>, ex ministro per gli Affari regionali del secondo e terzo governo di <hi rend="#b">Silvio Berlusconi</hi>, ma – soprattutto – parlamentare dal 1994 al 2013, non è andata giù la decisione di Montecitorio di <hi rend="#b">sospendergli l’erogazione</hi> del <hi rend="#b">vitalizio</hi> da ex deputato e senatore (circa 5 mila euro netti al mese) dopo la sua nomina a componente del <hi rend="#b">consiglio di presidenza</hi> della <hi rend="#b">Corte dei Conti</hi> (altri 6 mila euro mensili). Arrivata il 15 ottobre 2013 per la durata di quattro anni. Di più: il provvedimento, ora impugnato, ha ‘costretto’ l’ex esponente di Democrazia cristiana, Forza Italia e Popolo della Libertà a <hi rend="#b">restituire</hi> le <hi rend="#b">somme percepite</hi> nel periodo compreso fra ottobre 2013 e novembre 2014. Circostanza che ha dato il via alla battaglia a colpi di carte bollate.</p>
    <p><hi rend="#b">FORZA NONNO</hi> – “Il ricorso si basa su un elemento estremamente semplice: <hi rend="#b">non esiste</hi> una <hi rend="#b">normativa ad hoc</hi> che preveda l’incompatibilità fra il vitalizio e l’indennità che percepisco per il ruolo che ricopro attualmente”, dice La Loggia contattato da </p>
    <p><hi rend="#i">ilfattoquotidiano.it</hi>. “Secondo la Camera si può applicare al consiglio di presidenza della Corte dei Conti, ‘per analogia’, la normativa che riguarda il</p>
    <p><hi rend="#b">Consiglio superiore della magistratura</hi>(Csm) dove, al contrario, è impossibile il cumulo degli assegni – aggiunge l’ex parlamentare –. È una vicenda che va avanti da due anni, ma sono convinto di non essere in errore”. La vittoria è dunque a portata di mano? “Assolutamente no – risponde La Loggia –. Noi sosteniamo una tesi, ma come mi ha insegnato mio nonno per conseguire un successo servono tre cose:</p>
    <p><hi rend="#b">avere ragione</hi>, avere un</p>
    <p><hi rend="#b">buon avvocato</hi>che la rappresenta e</p>
    <p><hi rend="#b">un giudice</hi>che</p>
    <p><hi rend="#b">la riconosca</hi>. A me, per adesso, manca quest’ultimo passaggio”. E se il Consiglio di giurisdizione di Montecitorio dovesse</p>
    <p><hi rend="#b">bocciare il ricorso</hi>? “Sono pronto a continuare a non prendere il vitalizio pur ritenendo che ciò sia sbagliato”, conclude.</p>
    <p><hi rend="#b">CORSI E RICORSI</hi> – A discuterne, nei prossimi giorni, sarà dunque l’organismo della Camera presieduto da <hi rend="#b">Alberto Losacco</hi> (Pd), del quale fanno parte <hi rend="#b">Antonio Marotta</hi> (Area popolare) e <hi rend="#b">Tancredi Turco</hi> (Alternativa Libera-Possibile). Ma il verdetto non sarà immediato. “Decideremo entro pochi giorni se accoglierlo o rigettarlo – spiega Turco –. Il problema vero è che le <hi rend="#b">attuali regole</hi> del sistema pensionistico della Camera <hi rend="#b">non funzionano</hi>, ma siccome nessuno le vuole realmente cambiare, <hi rend="#b">fioccano i ricorsi</hi>. Io ho presentato una <ref target="http://www.ilfattoquotidiano.it/2015/09/29/vitalizi-parlamentari-sistema-contributivo-ma-con-privilegi-basta-disparita-di-trattamento/2079803/"> proposta di legge</ref> per equiparare il sistema previdenziale dei parlamentari a quello dell’Inps, anche con effetto retroattivo, ma la norma è impantanata in commissione da mesi”. Oltre a quella depositata dal deputato ex Movimento 5 Stelle, le proposte per tagliare gli assegni degli ex parlamentari presentate a Montecitorio sono in effetti </p>
    <p><hi rend="#b">dieci</hi>(</p>
    <p><ref target="http://www.ilfattoquotidiano.it/2016/01/21/privilegi-della-casta-alla-camera-dieci-proposte-di-legge-contro-i-vitalizi/2392198/">due costituzionali e otto ordinarie</ref>). Tutte ancora al vaglio della commissione</p>
    <p><hi rend="#b">Affari costituzionali</hi>.</p>
    <p>
      <hi rend="#i">Twitter: @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>