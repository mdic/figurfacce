<doc sitename="Il Fatto Quotidiano" title="Riforme, Berlusconi per tornare al tavolo con il Pd vuole riforma della Giustizia: le quattro condizioni - Il Fatto Quotidiano" author="F Q" date="2015-08-13" url="http://www.ilfattoquotidiano.it/2015/08/13/riforme-berlusconi-per-tornare-al-tavolo-con-il-pd-vuole-riforma-della-giustizia-le-quattro-condizioni/1956209/" hostname="ilfattoquotidiano.it" description="Stretta sulle intercettazioni, limiti alla carcerazione preventiva, separazione delle carriere dei magistrati e cambio sulla formazione dei collegi giudicanti. Le condizioni di Silvio Berlusconi per tornare al tavolo delle riforme con il Pd e pensare a un patto del Nazareno bis passano per il suo tallone d’Achille: la riforma della giustizia. Secondo quanto ricostruito dal …" categories="Politica" tags="Governo;Silvio Berlusconi" fingerprint="edf4a070f92f4335">
  <main>
    <head rend="h1">Riforme, Berlusconi per tornare al tavolo con il Pd vuole riforma della Giustizia: le quattro condizioni</head>
    <graphic src="https://st.ilfattoquotidiano.it/wp-content/uploads/2015/08/Berlusconi-675.jpg"/>
    <p>Stretta sulle intercettazioni, limiti alla carcerazione preventiva, separazione delle carriere dei magistrati e cambio sulla formazione dei collegi giudicanti. Le condizioni di <hi rend="#b">Silvio Berlusconi</hi> per tornare al tavolo delle riforme con il Pd e pensare a un patto del <hi rend="#b">Nazareno bis</hi> passano per il suo tallone d’Achille: la riforma della<hi rend="#b"> giustizia</hi>. Secondo quanto ricostruito dal <hi rend="#i">Corriere della Sera</hi>, l’ex Cavaliere sarebbe pronto a rimettersi alle spalle il gran tradimento di febbraio dell’elezione del presidente della Repubblica a patto che <hi rend="#b">Matteo Renzi</hi> sia disposto a quattro interventi mirati. <ref target="http://www.ilfattoquotidiano.it/2015/08/12/riforme-fi-e-minoranza-pd-trattano-su-modifica-italicum-ma-renzi-smentisce-aperture/1953255/">Italicum, elezione diretta del Senato e altri dettagli importano poco, il leader di Forza Italia ha altre richieste in testa.</ref></p>
    <p>“Ipotesi giornalistiche ben argomentate”, commenta il deputato <hi rend="#b">Francesco Paolo Sisto</hi> a ilfattoquotidiano.it. “A me non risulta niente del genere: Berlusconi e Renzi sono in vacanza e non ci sono stati incontri. E’ chiaro però che quelli sono temi molto sensibili per Forza Italia e che su quelli saremmo pronti a dialogare”. Smentisce la ricostruzione anche il senatore Ghedini: “Non ho mai partecipato a tavoli di questo tipo in passato, né so nulla riguardo a quelli in corso. Non mi risulta sia mai iniziata una trattativa simile”.</p>
    <p>Nella lista in questione ci sarebbero: un intervento per limitare la pubblicazione e l’utilizzo delle conversazioni nelle indagini, <ref target="http://tv.ilfattoquotidiano.it/2015/07/15/intercettazioni-renzi-adinolfi-boschi-grave-pubblicazione-interessano-solo-ad-amanti/394912/">tema di cui il governo ha già intenzione di occuparsi</ref>; il ricorso al carcere preventivo solo nei casi di reati considerati “gravi”; la creazione di due<hi rend="#b"> Consigli superiori della magistratura</hi>, uno per chi giudica e uno per chi indaga; infine un intervento sui criteri di formazione dei collegi giudicanti. Per parlarne Berlusconi chiede di organizzare un tavolo di discussione tra i due partiti, <ref target="http://www.ilfattoquotidiano.it/2014/07/25/berlusconi-ma-che-mimporta-del-senato-laccordo-con-renzi-e-per-italicum-e-giustizia/1071632/">proprio come quello ai tempi del primo patto del Nazareno gestito dall’avvocato e senatore Nicolò Ghedini e dall’ex presidente della Camera Luciano Violante.</ref></p>
    <p>La bozza della proposta sarebbe circolata tra alcuni fedelissimi e incaricato della trattativa è, scrive il <hi rend="#i">Corriere</hi>, il capogruppo azzurro al Senato <hi rend="#b">Paolo Roman</hi>i. In vacanza a Forte dei Marmi, abbastanza vicino geograficamente al segretario Pd per non destare troppi sospetti nei suoi spostamenti, è il portavoce incaricato di ridare il via alle danze. Berlusconi ha visto che l’aria era cambiata dopo l’elezione di <hi rend="#b">Monica Maggioni</hi> alla presidenza della Rai: l’accordo tra Renzi e Fedele Confalonieri per il via libera al nome proposto a sinistra ha dimostrato che il dialogo non solo è possibile, ma serve a entrambi.</p>
    <p>Mentre la politica sotto l’ombrellone minaccia rappresaglie e barricate al rientro in <hi rend="#b">Parlamento</hi>, Renzi cerca i voti che gli serviranno per far approvare la riforma del Senato a settembre. Minoranza Pd, Sel, M5S, Lega Nord e Forza Italia hanno la possibilità di far saltare il banco se compatti chiederanno l’elezione diretta della seconda Camera e il presidente del Consiglio sa che per farcela dovrà trovare una mediazione o almeno un accordo. <ref target="http://www.ilfattoquotidiano.it/2015/08/11/riforme-pd-rivuole-berlusconi-ricostruire-un-legame-che-serve-al-paese/1952537/">“Ci auguriamo un approfondimento politico di Forza Italia per recuperare un legame che serve al Paese”, ha detto il capogruppo Pd Ettore Rosato. </ref>“Aspettiamo pazienti”, ha ribadito il vicesegretario Lorenzo Guerini. I democratici guardano a Forza Italia e ignorano la sinistra Pd: gli azzurri quella riforma l’hanno già votata una volta, prima che saltasse tutto, e potrebbero essere la sponda che richiederà meno compromessi sul testo. Anche perché Berlusconi ha in mente altro.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>