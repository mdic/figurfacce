<doc sitename="Il Fatto Quotidiano" title="Renzi: &quot;Letta incapace, Berlusconi è con me&quot;. La strategia per Palazzo Chigi spiegata al generale Adinolfi - Il Fatto Quotidiano" author="F Q" date="2015-07-10" url="http://www.ilfattoquotidiano.it/2015/07/10/renzi-la-strategia-per-palazzo-chigi-spiegata-al-generale-adinolfi-letta-incapace-berlusconi-e-con-me/1861589/" hostname="ilfattoquotidiano.it" description="Le strategie per prendere il posto di Enrico Letta, spiegate dalla viva voce di Matteo Renzi in una telefonata dell’11 gennaio 2014, meno di un mese prima di suonare la campanellina dello sfratto al suo predecessore. Renzi, si scopre oggi, propose a Letta l’onore delle armi, uno specchietto per le allodole o una promessa che …" categories="Politica" tags="Enrico Letta;Matteo Renzi;Silvio Berlusconi" fingerprint="edae7a666f2e42a9">
  <main>
    <head rend="h1">Renzi: “Letta incapace, Berlusconi è con me”. La strategia per Palazzo Chigi spiegata al generale Adinolfi</head>
    <graphic src="https://st.ilfattoquotidiano.it/wp-content/uploads/2015/07/Matteo-Renzi-675.jpg"/>
    <p>Le strategie per prendere il posto di <hi rend="#b">Enrico Letta</hi>, spiegate dalla viva voce di <hi rend="#b">Matteo Renzi</hi> in una telefonata dell’11 gennaio 2014, meno di un mese prima di suonare la campanellina dello sfratto al suo <hi rend="#b">predecessore</hi>. Renzi, si scopre oggi, propose a <hi rend="#b">Letta</hi> l’onore delle armi, uno specchietto per le allodole o una promessa che non si poteva mantenere e nemmeno rifiutare: il <hi rend="#b">Quirinale</hi> nel 2017 in cambio di <hi rend="#b">Palazzo Chigi</hi>. Ma <hi rend="#b">Letta</hi>, che <hi rend="#b">Renzi</hi> definisce “un incapace”, non accetta e così l’allora sindaco lo asfalta.</p>
    <p>Nell’indagine di <hi rend="#b">Napoli</hi> sulla <hi rend="#b">Cpl Concordia</hi> c’è la vera trama della svolta politica. Il 10 gennaio 2014 <hi rend="#b">Renzi</hi> va a <hi rend="#b">Palazzo Chigi</hi> con <hi rend="#b">Delrio</hi>. Qui avrebbe fatto la proposta all’allora premier, come racconta l’indomani. Ore 9.11, Renzi risponde al comandante interregionale della Guardia di Finanza <hi rend="#b">Michele Adinolfi</hi>, allora indagato per una sospetta fuga di notizie che sarà archiviato su richiesta dello stesso pm <hi rend="#b">Henry John Woodcock</hi>. Renzi parla sul suo cellulare, una “utenza intestata – annotano i carabinieri del <hi rend="#b">Noe</hi> – alla fondazione <hi rend="#b">Big Bang</hi>”. Quel giorno compie 39 anni.</p>
    <p><hi rend="#b">Renzi (R)</hi>: Signor generale!<hi rend="#b">Adinolfi (A)</hi>: Mi dicono fonti solitamente ben informate che ti stai avviando anche tu verso una fase di rottamazione.<hi rend="#b">R</hi>: È la disinformatia del partito…<hi rend="#b">A</hi>: Come stai amico mio? Tanti auguri, tanti auguri e complimenti. Matteo, spero di vederti in qualche occasione.<hi rend="#b">R</hi>: Con molto, molto piacere. La settimana prossima sarà un po’ decisiva perché vediamo se riusciamo a chiudere l’accordo sul governo. E…<hi rend="#b">A</hi>: Rimpastino?<hi rend="#b">R</hi>: Sì, sì. Rimpastino sicuro. Rimpastone, no rimpastino! Il problema è capire anche… se mettere qualcuno dei nostri…<hi rend="#b">A</hi>: È lì il punto! O stare fuori, va bene?<hi rend="#b">R</hi>:No, bisogna star dentro.<hi rend="#b">A</hi>: Oppure stare dentro.<hi rend="#b">R</hi>: Stare dentro però rimpastone.<hi rend="#b">A</hi>: Significa arrivare al 2015.<hi rend="#b">R</hi>: E sai, a questo punto, c’è prima l’Italia, non c’è niente da fare. Mettersi a discutere per buttare all’aria tutto, secondo me alla lunga sarebbe meglio per il Paese perché lui è proprio incapace, il nostro amico. Però…<hi rend="#b">A</hi>: È niente, Matteo, non c’è niente, dai, siamo onesti.</p>
    <p>In sostanza Renzi anticipa a un generale, non un suo <hi rend="#b">consulente</hi> ma al limite un suo controllore, una strategia che nessuno ha mai svelato: la <hi rend="#b">staffetta</hi> (il “rimpastone”) con un <hi rend="#b">risarcimento</hi>, il <hi rend="#b">Quirinale</hi> nel 2017, per l’inquilino sfrattato da <hi rend="#b">Palazzo Chigi</hi>. Proposta rifutata. Due i problemi, spiega Renzi al generale: <hi rend="#b">Letta jr</hi> ha 46 anni, dovrebbe aspettarne tre per il compimento dei 50, soglia minima per il <hi rend="#b">Colle</hi>, e non si fida. Inoltre “il numero uno” alias <hi rend="#b">Napolitano</hi>, giustamente, è contrario.</p>
    <p><hi rend="#b">R</hi>: Lui non è capace, non è cattivo, non è proprio capace. E quindi… però l’alternativa è governarlo da fuori…<hi rend="#b">A</hi>: Secondo me il taglio del Presidente della Repubblica.<hi rend="#b">R</hi>: Lui sarebbe perfetto, gliel’ho anche detto ieri.<hi rend="#b">A</hi>: E allora?<hi rend="#b">R</hi>: L’unico problema è che … bisogna aspettare agosto del 2016. Quell’altro non c’arriva, capito? Me l’ha già detto.<hi rend="#b">A</hi>: Sì sì, certo certo.<hi rend="#b">R</hi>: Quell’altro 2015 vuole andar via e … Michele mi sa che bisogna fare quelli che… che la prendono nel culo personalmente… poi vediamo magari mettiamo qualcuno di questi ragazzi dentro nella squadra… a sminestrare un po’ di roba.<hi rend="#b">A</hi>: Sì sì, ho capito.<hi rend="#b">R</hi>: Purtroppo si fa così.<hi rend="#b">A</hi>: Non ci sono alternative, perché quello, il numero uno non molla e quindi che fai?</p>
    <p><hi rend="#b">Renzi</hi> conferma che <hi rend="#b">Napolitano</hi> è contrario e aggiunge: <hi rend="#b">Berlusconi</hi> è favorevole. Il patto del <hi rend="#b">Nazareno</hi> c’era già 8 giorni prima di essere siglato. L’incontro <hi rend="#b">Renzi-Berlusconi</hi> è del 18 gennaio, ma fu annunciato il 16, cinque giorni dopo la telefonata.</p>
    <p><hi rend="#b">R</hi>: E poi il numero uno anche se mollasse… poi il numero uno ce l’ha a morte con Berlusconi per cui… e Berlusconi invece sarebbe più sensibile a fare un ragionamento diverso. Vediamo via, mi sembra complicata la vicenda.<hi rend="#b">A</hi>: Matteo, intanto t’ho mandato una bellissima cravatta.<hi rend="#b">R</hi>: Grazie.<hi rend="#b">A</hi>: (…) Se vuoi il colore lo puoi cambiare, ci sono dei rossi e dei neri, va bene? (ride)<hi rend="#b">R</hi>:No ma va bene, poi io amo il calcio minore per cui va bene.. un abbraccio forte.<hi rend="#b">A</hi>: Che stronzo! Ciao, ciao. Buon compleanno, buona giornata.</p>
    <p>Per comprendere l’ultimo passaggio bisogna sapere che <hi rend="#b">Adinolfi</hi> è milanista e amico fraterno di<hi rend="#b"> Adriano Galliani</hi> da trenta anni. Inoltre è amico di Gianni Letta, come dimostrano altre conversazioni depositate nelle quali Letta senior lo sponsorizza mentre Letta jr lo fa fuori dalla corsa a comandante generale. Inoltre è considerato vicino a Berlusconi. Forse per questo Renzi gli parla del leader di<hi rend="#b"> Forza Italia</hi> quasi come se fosse un amico comune, a differenza di Napolitano. Se questo aiuta a capire perché Renzi, notoriamente viola, accetti una cravatta da un rossonero, non spiega perché il leader della sinistra italiana si faccia chiamare “stronzo” da un amico di Berlusconi, che vuole promuovere a capo della Finanza. Ma questa è un’altra storia.</p>
    <p>
      <hi rend="#b">di Vincenzo Iurillo e Marco Lillo</hi>
    </p>
    <p>
      <hi rend="#b">da Il Fatto Quotidiano del 10 luglio 2015</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>