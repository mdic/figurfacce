<doc sitename="Il Fatto Quotidiano" title="Decadenza B. Letta e D'Alema: &quot;Niente trattative, il Parlamento voterà&quot; - Il Fatto Quotidiano" author="RQuotidiano" date="2013-08-24" url="http://www.ilfattoquotidiano.it/2013/08/24/decadenza-b-dalema-niente-trattative-parlamento-votera/691638/" hostname="ilfattoquotidiano.it" description="“Niente elezioni, nessun piano B, nessun baratto: il governo va avanti concentrato sul programma per crescita e riforme”. Il presidente del consiglio Enrico Letta ha accolto apparente con calma i risultati del vertice-fiume di Arcore dal quale ritiene non siano emerse novità tali da poter muovere una situazione sempre più bloccata da un muro contro …" categories="Politica" tags="Decadenza Berlusconi;Governo Letta;Massimo D’Alema;Silvio Berlusconi" fingerprint="2c4912577c0b31e5">
  <main>
    <head rend="h1">Decadenza B. Letta e D’Alema: “Niente trattative, il Parlamento voterà”</head>
    <graphic src="https://st.ilfattoquotidiano.it/wp-content/uploads/2013/08/alfano_letta_interna-nuova1.jpg"/>
    <p>“Niente elezioni, nessun piano B, <hi rend="#b">nessun baratto</hi>: il governo va avanti concentrato sul programma per crescita e riforme”. Il presidente del consiglio <hi rend="#b">Enrico Letta</hi><ref target="http://www.ilfattoquotidiano.it/2013/08/24/vertice-arcore-alfano-decadenza-di-berlusconi-da-senatore-e-impensabile/691566/">ha accolto apparente con calma i risultati del vertice-fiume di Arcore</ref> dal quale ritiene non siano emerse novità tali da poter muovere una situazione sempre più bloccata da un muro contro muro tra Pdl e Pd. <ref target="http://www.ilfattoquotidiano.it/2013/08/24/berlusconi-letta-niente-elezioni-e-nessun-piano-b-troveremo-soluzione/691222/">Per questo resta “fiducioso” e convinto di dover continuare a lavorare solo e unicamente “per il bene del Paese”</ref>. Nessuna apertura, quindi, da palazzo Chigi. “Noi non c’entriamo, le leggi ci sono e tutti devono attenersi a queste”, è il mantra del presidente del Consiglio.</p>
    <p>“Ognuno ha il suo parere. Il Parlamento voterà”, ma non si tratta, è la versione di <hi rend="#b">Massimo D’Alema</hi> sulla questione della decadenza di Silvio Berlusconi che per l’ex premier “non è oggetto di una <hi rend="#b">trattativa politica</hi>“. Riguardo alla posizione del Pdl di considerare impensabile la decadenza del Cavaliere da senatore, D’Alema ha detto: “Insisteranno loro, ma poi voteranno anche gli altri”.</p>
    <p>Più netta <hi rend="#b">Scelta Civica</hi> per cui “generano<hi rend="#b"> vero sconcerto</hi> le parole pronunciate da una persona solitamente moderata e di buon senso come l’onorevole <hi rend="#b">Alfano</hi> – ha detto <hi rend="#b">Gianluca Susta</hi>, presidente dei senatori del partito di <hi rend="#b">Mario Monti</hi> – parole che si possono comprendere se pronunciate dal segretario del Pdl ma che risultano inaccettabili se dette dal<hi rend="#b"> vicepresidente del Consiglio</hi> nonchè ministro degli Interni. La <hi rend="#b">Monti-Severino</hi> è una legge votata a larghissima maggioranza dal Parlamento ed è pienamente legittima anche dal punto di vista costituzionale”.</p>
    <p>Linea analoga per il Pd. “Non è pensabile che si possano eludere le leggi e non rispettare le sentenze. Ci auguriamo che il Pdl trovi la forza di scindere le <hi rend="#b">questioni giudiziarie</hi> dall’azione che il governo sta portando avanti per il bene del Paese e degli italiani”, ha detto <hi rend="#b">Davide Zoggia</hi>, responsabile Organizzazione dei Democratici.”Possiamo comprendere il<hi rend="#b"> travaglio</hi> che sta affrontando il Pdl, ma non per questo è pensabile che si possano eludere le leggi e non rispettare le sentenze”, ha ribadito in una nota per commentare le dichiarazioni del segretario del Pdl Angelino Alfano al termine del vertice di Arcore di questo pomeriggio.</p>
    <p>E ancora. “Vedremo. Questa è una vicenda percui per il Pd non è possibile arretrare di un millimetro”, ha commentato <hi rend="#b">Gianni Cuperl</hi>o, deputato del Pd. Sulla vicenda di Berlusconi Cuperlo, intervenuto alla festa del Pd a Siena, ha aggiunto: “Dobbiamo tenere la barra dritta e spiegheremo al Paese le ragioni della nostra posizione. Ridaremo fiducia a milioni di persone”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>