<doc sitename="Il Fatto Quotidiano" title="Monza, personal trainer della coppia Berlusconi-Pascale e di Fabrizio Corona indagato per ricettazione. &quot;Anabolizzanti e steroidi illeciti&quot; - Il Fatto Quotidiano" author="F Q" date="2016-05-18" url="http://www.ilfattoquotidiano.it/2016/05/18/monza-personal-trainer-di-berlusconi-e-pascale-indagato-per-ricettazione-anabolizzanti-e-steroidi-illeciti/2741247/" hostname="ilfattoquotidiano.it" description="Attrezzi e manubri, ma anche steroidi e anabolizzanti. Forse di provenienza illecita. Nei guai l'”allenatore dei vip” Davide Gariboldi. Personal trainer e amico di Francesca Pascale e dell’ex premier Silvio Berlusconi (foto dal suo profilo Facebook), ma anche di Fabrizio Corona, è indagato per ricettazione dalla Procura di Monza. Due flaconi di anabolizzanti scoperti in un cassetto di casa sua …" categories="Attualità" tags="Fabrizio Corona;Francesca Pascale;Ricettazione;Silvio Berlusconi" fingerprint="6a8fd802d16e6a29">
  <main>
    <p>Attrezzi e manubri, ma anche steroidi e anabolizzanti. Forse di provenienza illecita. Nei guai l'”allenatore dei vip” <hi rend="#b">Davide Gariboldi</hi>. Personal trainer e amico di <hi rend="#b">Francesca Pascale</hi> e dell’ex premier <hi rend="#b">Silvio Berlusconi </hi>(foto dal suo profilo Facebook), ma anche di <hi rend="#b">Fabrizio Corona</hi>,<hi rend="#b"/>è indagato per ricettazione dalla Procura di <hi rend="#b">Monza</hi>. Due flaconi di <hi rend="#b">anabolizzanti</hi> scoperti in un cassetto di casa sua dai carabinieri sarebbero di <hi rend="#b">provenienza illecita</hi>.</p>
    <p>L’abitazione di Gariboldi a <hi rend="#b">Carate Brianza</hi>, dove gestisce una palestra molto nota fra i cultori del body building, era stata perquisita all’alba del 5 maggio scorso dai carabinieri di <hi rend="#b">Seregno</hi> dopo una segnalazione arrivata nella notte alla centrale operativa. Una donna, trentenne, era stata trovata visibilmente turbata poco distante dall’appartamento dello sportivo: “Ho trascorso la notte con lui, poi abbiamo litigato. Mi ha aggredito e mi ha pure sfilato 300 euro dalla borsa”, aveva raccontato agli uomini del capitano <hi rend="#b">Danilo Vinciguerra</hi>. Per poi concludere: “Ho visto della polvere bianca su una mensola, probabilmente <hi rend="#b">cocaina</hi>“.</p>
    <p>Da qui la perquisizione: <hi rend="#b">niente droga</hi>, anche la versione della donna sull’aggressione non pare credibile. Ma dai controlli emergono 36 pastiglie da 50 milligrammi ciascuna di <hi rend="#b">oxymetholone</hi>, fra gli <hi rend="#b">steroidi</hi> più potenti che circolano nell’ambiente dei cultori del corpo scolpito, e altre 26 compresse di <hi rend="#b">anabolizzanti</hi>. Il tutto senza alcuna ricetta medica quindi procurati illecitamente, secondo i magistrati. Il personal trainer è assistito dall’avvocato <hi rend="#b">Ivan Colciago</hi>.</p>
  </main>
  <comments/>
</doc>