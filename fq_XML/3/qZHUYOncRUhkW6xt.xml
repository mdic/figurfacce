<doc sitename="Il Fatto Quotidiano" title="Arcore, uomo si dà fuoco davanti alla villa di Silvio Berlusconi - Il Fatto Quotidiano" author="F Q" date="2015-12-14" url="http://www.ilfattoquotidiano.it/2015/12/14/arcore-uomo-si-da-fuoco-davanti-alla-villa-di-silvio-berlusconi/2302444/" hostname="ilfattoquotidiano.it" description="È arrivato a Villa San Martino ad Arcore (Monza) e davanti ai cancelli della villa di Silvio Berlusconi si è dato fuoco. È tutto avvenuto questa mattina intorno alle 10. I carabinieri addetti alla sorveglianza lo hanno gettato a terra e sono riusciti a spegnere le fiamme. L’uomo, un italiano di circa trent’anni non ancora …" categories="Cronaca" tags="Arcore;Silvio Berlusconi" fingerprint="5cb94ebdec11d019">
  <main>
    <head rend="h1">Arcore, uomo si dà fuoco davanti alla villa di Silvio Berlusconi</head>
    <graphic src="https://st.ilfattoquotidiano.it/wp-content/uploads/2015/12/arcore675.jpg"/>
    <p>È arrivato a Villa San Martino ad <hi rend="#b">Arcore</hi> (Monza) e davanti ai cancelli della villa di <hi rend="#b">Silvio Berlusconi</hi> si è dato fuoco. È tutto avvenuto questa mattina intorno alle 10. I carabinieri addetti alla sorveglianza lo hanno gettato a terra e sono riusciti a spegnere le fiamme.</p>
    <p>L’uomo, un italiano di circa trent’anni non ancora identificato, è stato trasportato all’<hi rend="#b">ospedale Niguarda</hi> di Milano. L’uomo ha riportato varie ustioni sul corpo ed è stato ricoverato in codice giallo. Durante i soccorsi non ha fornito spiegazioni sul suo gesto. Probabilmente è arrivato davanti ai cancelli dopo essersi cosparso di liquido infiammabile, ha estratto poi un accendino e lo ha gettato ai suoi piedi. Claudio Usala risulta residente a Cagliari e secondo alcune indiscrezioni il giovane era stato visto aggirarsi nei pressi della proprietà già domenica notte.</p>
    <p>Secondo quanto ha raccontato ai carabinieri di Monza che lo hanno soccorso, la sua società, la “V-connect” di Cagliari, non sarebbe in crisi ma anzi in piena espansione, se non fosse che due giorni fa la banca avrebbe<hi rend="#b"> drasticamente ridotto il suo fido bancario</hi>, esponendo la società al rischio collasso. Non avendo interlocutori il giovane, padre di un bambino piccolo, sarebbe rimasto preda della disperazione e avrebbe deciso di uccidersi dandosi fuoco come atto dimostrativo. Ancora non è stato chiarito perché abbia scelto di farlo davanti alla villa del leader di Forza Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>