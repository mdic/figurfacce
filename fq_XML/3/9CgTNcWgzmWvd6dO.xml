<doc sitename="Il Fatto Quotidiano" title="La stampa tedesca dal 2008 a oggi: “Italia = Berlusconi = caos = debiti” - Il Fatto Quotidiano" author="Alessandro Madron" date="2013-07-30" url="http://www.ilfattoquotidiano.it/2013/07/30/stampa-tedesca-dal-2008-a-oggi-italia-berlusconi-caos-debiti/670545/" hostname="ilfattoquotidiano.it" description="Inaffidabili e traditori, cialtroni e scansafatiche. L’Europaische Akademie Berlin, ente indipendente che collabora con il ministero degli Affari Esteri tedesco, ha effettuato uno studio sull’immagine dell’Italia nei media tedeschi, analizzando titoli e servizi dal 2008 ad oggi pubblicati da Die Zeit, Frankfurter Allgemenine e Bild Zeitung. Tre giornali differenti, che si rivolgono ad un pubblico …" categories="Media" tags="Giornalismo;Governo Letta;Governo Monti;Silvio Berlusconi" fingerprint="cea5d634ec0b81b1">
  <main>
    <head rend="h1">La stampa tedesca dal 2008 a oggi: “Italia = Berlusconi = caos = debiti”</head>
    <graphic src="https://st.ilfattoquotidiano.it/wp-content/uploads/2013/07/b-merkel-interna-nuova.jpg" alt="Berlusconi e Merkel"/>
    <p>Inaffidabili e traditori, cialtroni e scansafatiche. L’<hi rend="#b">Europaische Akademie Berlin</hi>, ente indipendente che collabora con il ministero degli Affari Esteri tedesco, ha effettuato uno studio sull’immagine dell’Italia nei media tedeschi, analizzando titoli e servizi dal 2008 ad oggi pubblicati da <hi rend="#i">Die Zeit</hi>, <hi rend="#i">Frankfurter Allgemenine</hi> e<hi rend="#i"> Bild Zeitung</hi>. Tre giornali differenti, che si rivolgono ad un pubblico diverso, da cui emerge con prepotenza un giudizio pesante sull’Italia.</p>
    <p>Il pregiudizio tedesco sul conto del popolo italiano, del resto, è vecchio di cent’anni ed è stato rafforzato nel tempo. Il <hi rend="#b">peccato originale</hi> risale alla prima guerra mondiale, poi confermato con l’epilogo della seconda. Il giudizio storico è stato poi alimentato dal mito costruito negli anni della dolce vita, di un Paese popolato da maschi veraci, votati più al piacere che alla fatica. Oggi quell’impronta rimane e il pregiudizio torna a riproporsi, pescando da quell’immaginario.</p>
    <p>Negli articoli presi in esame dall’analisi si parla principalmente dei protagonisti del sistema politico, delle elezioni e della crisi del sistema, oltre che di economia e di crisi finanziaria. L’equazione che ne emerge è particolarmente pesante: “Italia = Berlusconi = caos = debiti”. Ad esporre i risultati dello studio il professor <hi rend="#b">Eckart Stratenschulte</hi> (direttore dell’ente), in occasione di un seminario dedicato alla Germania, organizzato da Villa Vigoni, centro Italo-Tedesco per l’eccellenza europea.</p>
    <p>“A farla da padrone, tra i politici italiani raccontati dai giornali tedeschi, è stata la figura di <hi rend="#b">Silvio Berlusconi</hi> – ha spiegato Stratenschulte -. Sono famose le copertine e le prime pagine che gli sono state riservate, spesso irriverenti. Ancora oggi in Germania domina l’incomprensione su come gli italiani possano continuare a votare Berlusconi, sia come imprenditore dei media, sia per gli scandali che lo hanno travolto, per le leggi ad personam, ma soprattutto per quello che è successo sul caso <hi rend="#b">Ruby</hi>, in particolare per la bugia sulla parentela con Mubarak, che all’epoca era ancora un importante Capo di Stato, una cosa incomprensibile e inconcepibile per un tedesco”.</p>
    <p>Accanto ad un giudizio pesante su una certa classe politica c’è però anche il tentativo di spiegare il caso italiano è diverso da quello greco: “Per noi la <hi rend="#b">Grecia</hi> è stato un vero incubo e lo è tutt’ora. Soprattutto la <hi rend="#i">Frankfurter</hi> e <hi rend="#i">Zeit</hi>, in questi anni hanno spiegato che l’Italia non è la Grecia. Certo c’è preoccupazione per la situazione di crisi in Italia, perché l’Italia è una grande forza economica e un tracollo avrebbe conseguenze disastrose per tutta l’eurozona, ma sono stati fatti notare gli sforzo compiuti, prima con il <hi rend="#b">governo Monti</hi> e adesso con il governo <hi rend="#b">Letta</hi>. I tedeschi capiscono e apprezzano lo sforzo di dare un governo al Paese che vada oltre le spaccature”.</p>
    <p>Interessante, per comprendere il giudizio tedesco sull’Italia, un sondaggio pubblicato recentemente nel quale è stato chiesto chi fosse il partner più affidabile per la Germania: “L’82% per cento ha messo al primo posto la<hi rend="#b"> Francia</hi>, poi a scendere ci sono altri paesi come Usa, Polonia e solo il 32% ha risposto Italia”. Quando invece si è trattato di rispondere alla domanda su quale paese dovesse uscire dall’Europa il risultato è stato differente: “Il 74 % degli intervistati ha detto che l’Italia deve rimanere dentro l’eurozona e solo il 20% ritiene che debba uscire. Un risultato migliore di Spagna, Portogallo e ovviamente della Grecia”.</p>
    <p>Stratenschulte ha spiegato che non ci sono solo stereotipi negativi sul conto degli italiani: “Siete caotici ma charmant. Venite visti comunque come il Paese della moda, della cultura, della gastronomia, del buon vivere, dell’architettura e del design. Io non sarei preoccupato per l’immagine italiana. Per chiudere con una battuta possiamo dire che forse alla base c’è un po’ di invidia, perché i tedeschi lavorano per entrare in paradiso mentre gli italiani lavorano meno perché sono già in paradiso”.</p>
    <p>Prova a metterci una buona parola anche <hi rend="#b">Michael Georg Link</hi>, viceministro degli Affari Esteri tedesco, con delega alle politiche comunitarie: “Io sono del Baden Württemberg, abbiamo relazioni molto strette con il Nord Italia ormai da 40 anni. C’è molto rispetto a livello tecnico e industriale. La nostra immagine dell’Italia è che ci sono molte italie differenti. Sappiamo che l’Italia è uno dei migliori alleati quando si tratta di portare avanti l’idea europea. Oggi siamo molto lieti della collaborazione tra Guido Westerwelle ed<hi rend="#b"> Emma Bonino</hi>, che a Mallorca hanno appena firmato una dichiarazione di intenti per continuare nel processo di integrazione europea. Gli anni del governo Berlusconi, in Germania, sono stati percepiti come anni perduti per l’Europa. Durante quel periodo è mancata una voce forte italiana a Bruxelles, oggi stiamo riflettendo su come approfondire la collaborazione perché crediamo molto nella forza di questo governo Letta”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>