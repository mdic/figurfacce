<doc sitename="Il Fatto Quotidiano" title="M5s, esposto contro patto del Nazareno: &quot;Verificare esistenza e legittimità&quot; - Il Fatto Quotidiano" author="F Q" date="2014-11-10" url="http://www.ilfattoquotidiano.it/2014/11/10/m5s-esposto-contro-patto-nazareno-verificare-esistenza-legittimita/1202396/" hostname="ilfattoquotidiano.it" description="Se per Matteo Renzi il patto per le riforme con Silvio Berlusconi “scricchiola”, per i 5 stelle non solo è “fallito”, ma è anche illegittimo. Così il deputato Andrea Coletti, dopo l’interrogazione presentata in Parlamento a firma Luigi Di Maio e Alessandro Di Battista, ha annunciato di aver depositato alla procura di Roma un esposto-denuncia “per …" categories="Politica" tags="Matteo Renzi;Movimento 5 Stelle;Silvio Berlusconi" fingerprint="75acc6317909bbbc">
  <main>
    <head rend="h1">M5s, esposto contro patto del Nazareno: “Verificare esistenza e legittimità”</head>
    <graphic src="https://st.ilfattoquotidiano.it/wp-content/uploads/2014/11/Colletti-675.jpg"/>
    <p>Se per Matteo Renzi il patto per le riforme con Silvio Berlusconi “scricchiola”, per i 5 stelle non solo è “fallito”, ma è anche illegittimo. Così il deputato <hi rend="#b">Andrea Coletti</hi>, dopo <ref target="http://www.ilfattoquotidiano.it/2014/08/05/riforme-interrogazione-m5s-cosa-ce-nel-patto-del-nazareno-renzi-mettici-la-faccia/1082577/">l’interrogazione presentata in Parlamento a firma Luigi Di Maio e Alessandro Di Battista, </ref>ha annunciato di aver depositato alla procura di Roma un esposto-denuncia “per accertare esistenza e contenuto del patto del Nazareno. Ho chiesto di verificare se il patto sia stato effettivamente preordinato a pilotare illegittimamente le riforme in atto nel Paese e a decidere chi nominare come futuro inquilino del Colle”. La procura </p>
    <p><hi rend="#b">ha aperto un fascicolo</hi>senza ipotesi di reato né indagati.</p>
    <p><hi rend="#b">L’accordo tra il presidente del Consiglio e l’ex Cavaliere</hi> per le riforme risale a circa un anno fa. Che esista un pezzo di carta scritto o meno, tante le ammissioni o smentite, è l’alleanza a due che tiene in piedi il governo su legge elettorale e riforma del Senato. Almeno fino a questo momento. Il nuovo ostacolo è proprio<hi rend="#b"> la riforma del sistema di voto</hi>: Silvio teme la voglia di Renzi di andare alla urne e non risponde agli ultimatum del premier che vorrebbe il disegno di legge in commissione già dalle prossime ore. L’ex Cavaliere prende tempo e nel frattempo raduna i suoi parlamentari a <hi rend="#b">Palazzo Grazioli</hi> (incontro previsto per martedì 11 novembre alle 17) per fare il punto sulla situazione politica e le riforme costituzionali. Ma il primo vertice atteso è quello di maggioranza: il premier Pd, secondo le ultime indiscrezioni, difenderà ancora l’accordo con Berlusconi come la strada più concreta da percorrere.</p>
    <p>Renzi minaccia<hi rend="#b"> Forza Italia</hi> di andare da solo e trovare altre strade per fare le riforme. <ref target="http://www.ilfattoquotidiano.it/2014/11/06/consulta-csm-eletti-sciarra-zaccaria-voti-pd-m5s-non-ce-fa-bariatti/1195323/">Il precedente è quello del voto per la Consulta e il Csm: situazione bloccata per 20 votazioni, la soluzione si è trovata grazie all’intesa sui nomi tra Pd e Movimento 5 stelle.</ref> Segno che una terza strada per le riforme esiste, nonostante le incertezze e le condizioni di Grillo e Casaleggio. E se comunque l’intenzione del presidente del Consiglio sembra quella di conservare la partita a due sulle riforme, i grillini continuano ad attaccare il patto del Nazareno. L’ultima azione è quella di Colletti: “Facciamo scricchiolare l’accordo che ha trasformato la nostra Repubblica democratica in una dittatura mascherata. I contorni del patto sono alquanto fumosi giacché ignoto ne è il contenuto, </p>
    <p><hi rend="#b">ignoti ne sono i sottoscrittori</hi>, oltre a coloro già citati (Renzi e Berlusconi, ndr), ed ignoti ne sono i garanti”.</p>
    <p>Colletti mette quindi in relazione il patto del Nazareno con varie tematiche, da quella delle riforme a quella della giustizia. Senza mancare di citare i<hi rend="#b">l tema dell’elezione del presidente della Repubblica.</hi> “Cospirazione politica”. E’ questa la fattispecie penale adombrata nell’esposto denuncia di 31 pagine del deputato M5s. Una “cospirazione politica a tutti gli effetti che, attraverso un accordo intercorso fra ‘pochi’, attenta impunemente la Costituzione e gli organi costituzionali, sacrificando i diritti e gli interessi di molti”. Il rischio che viene adombrato è che la Repubblica democratica “si stia trasformando silentemente e con il benestare – o sarebbe più corretto dire, la complicità – di molti in una dittatura mascherata di cui appaiono ormai chiari gli artefici e i beneficiati”.</p>
    <p>L’esponente grillino chiede che si accerti l’esistenza o meno di un “accordo scritto” fra <hi rend="#b">Matteo Renzi e Silvio Berlusconi</hi> e, in caso affermativo, che accerti la legittimità del suo contenuto e, in particolare, dell’esistenza o meno di un accordo fondato sullo scambio tra riforma elettorale, riforme costituzionali, riforma della giustizia e nomine dei nuovi membri del Csm e della Corte Costituzionale”. Il documento, consultabile integralmente sul sito di Beppe Grillo e sul profilo Facebook di Colletti, costa in gran parte di citazioni tratte da quotidiani e testate on line, di orientamento politico diverso, sulla natura e il contenuto del Patto del Nazareno. Tra l’altro, si chiede di verificare “anche attraverso l’acquisizione dei tabulati telefonici dei giudici costituzionali, in primi del prof. <hi rend="#b">Giuliano Amato</hi>, nominato dall’attuale Presidente della Repubblica, se siano avvenuti contatti tra gli stessi giudici costituzionali, il Presidente della Repubblica o altri alti funzionari del Quirinale e/o alti dirigenti di partito”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>