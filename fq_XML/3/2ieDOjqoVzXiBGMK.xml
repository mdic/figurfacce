<doc sitename="Il Fatto Quotidiano" title="L'austerity in casa Berlusconi funziona e riporta Mediaset in utile. No dividendo - Il Fatto Quotidiano" author="RQuotidiano" date="2014-03-25" url="http://www.ilfattoquotidiano.it/2014/03/25/berlusconi-pratica-lausterity-a-casa-sua-e-fa-tornare-mediaset-in-utile-ma-salta-il-dividendo/926210/" hostname="ilfattoquotidiano.it" description="L’austerity in casa Berlusconi funziona e riporta Mediaset in utile. Grazie a un maxi taglio dei costi da oltre 600 milioni, il gruppo ha registrato nel 2013 8,9 milioni di profitti rispetto al rosso di 235 milioni dell’anno precedente. Prosegue, però, il calo dei ricavi netti consolidati: 3,4 miliardi contro i 3,7 miliardi del 2012. Confermata …" categories="Lobby" tags="Austerity;Mediaset;Silvio Berlusconi" fingerprint="6568135de8678555">
  <main>
    <head rend="h1">L’austerity in casa Berlusconi funziona e riporta Mediaset in utile. No dividendo</head>
    <graphic src="https://st.ilfattoquotidiano.it/wp-content/uploads/2014/03/mediaset-640.jpg"/>
    <p>L’austerity in casa <hi rend="#b">Berlusconi</hi> funziona e riporta <hi rend="#b">Mediaset</hi> in utile. Grazie a un maxi <hi rend="#b">taglio dei costi</hi> da oltre 600 milioni, il gruppo ha registrato nel 2013<hi rend="#b"> 8,9 milioni di profitti</hi> rispetto al <ref target="http://www.ilfattoquotidiano.it/2013/03/26/mediaset-primo-rosso-dallo-sbarco-in-borsa-e-di-235-milioni-di-euro/543103/">rosso di 235 milioni dell’anno precedente</ref>. Prosegue, però, il calo dei ricavi netti consolidati: 3,4 miliardi contro i 3,7 miliardi del 2012. Confermata quindi la mancata distribuzione del <hi rend="#b">dividendo</hi>.</p>
    <p>Decisivo, per il ritorno in utile, è stata la riduzione dei costi. I risparmi ottenuti da Mediaset in Italia nelle attività televisive hanno raggiunto <hi rend="#b">617 milioni</hi> rispetto alla base costi del 2011, “un dato che supera largamente e con un anno di anticipo l’obiettivo di 450 milioni previsto dal piano triennale di efficienza”, afferma il Biscione.</p>
    <p>Nel 2013 i <hi rend="#b">costi operativi totali</hi>, comprensivi degli <hi rend="#b">ammortamenti</hi>, calano quindi a 2,4 miliardi rispetto ai 3,1 del 2012 (-22,7%). Così, nonostante la <hi rend="#b">raccolta pubblicitaria</hi> sia scesa dell’11,4%, il risultato operativo delle attività italiane passa da un rosso di 284 milioni a un dato positivo di 176 milioni e l’<hi rend="#b">indebitamento finanziario netto</hi> scende a quota 1,45 miliardi.</p>
    <p>I ricavi da “attività caratteristica” di <hi rend="#b">Mediaset Premium</hi> – abbonamenti e carte prepagate – si attestano infine a 552 milioni di (+6,6% rispetto ai 518 milioni del 2012), “un risultato che è decisamente positivo e in controtendenza rispetto all’andamento del mercato della pay tv determinato da un ulteriore calo dei consumi delle famiglie”, commenta Mediaset.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>