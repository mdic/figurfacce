<doc sitename="Il Fatto Quotidiano" title="Banca Etruria, respinta sfiducia Boschi. Lei: &quot;Favoritismi a mio padre? Mi dimetterei&quot;. Renzi: &quot;Boomerang M5S&quot; - Il Fatto Quotidiano" author="F Q" date="2015-12-18" url="http://www.ilfattoquotidiano.it/2015/12/18/banca-etruria-respinta-mozione-sfiducia-boschi-lei-favoritismi-mio-padre-mi-dimetterei/2314945/" hostname="ilfattoquotidiano.it" description="Una mozione di sfiducia respinta con i numeri delle grandi occasioni, il ministro che sbaglia una data (e non spiega la sua presenza nel cdm contestato) e le opposizioni che si spaccano nel corso della battaglia. Maria Elena Boschi ha incassato 373 no e solo 129 sì al provvedimento che chiedeva le sue dimissioni per il presunto conflitto di …" categories="Politica" tags="Forza Italia;Lega;Maria Elena Boschi;Matteo Salvini;Pier Luigi Boschi;Silvio Berlusconi" fingerprint="ecb4727069afc135">
  <main>
    <head rend="h1">Banca Etruria, respinta sfiducia Boschi. Lei: “Favoritismi a mio padre? Mi dimetterei”. Renzi: “Boomerang M5S”</head>
    <graphic src="https://st.ilfattoquotidiano.it/wp-content/uploads/2015/12/brunetta-6752.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111228_to181215pol_0024-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111223_to181215pol_0023-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111213_to181215pol_0021-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111210_to181215pol_0020-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111205_to181215pol_0022-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111201_to181215pol_0018-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111132_to181215pol_0017-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-111125_to181215pol_0015-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-095218_to181215pol_0006-200x200.jpg"/>
    <graphic src="https://st.ilfattoquotidiano.it/wp-content/uploads/2015/12/small_151218-095204_to181215pol_0001-200x200.jpg"/>
    <p>Una mozione di sfiducia respinta con i numeri delle grandi occasioni,<ref target="http://www.ilfattoquotidiano.it/2015/12/18/banca-etruria-boschi-mio-padre-eletto-in-cda-nel-2014-si-e-m5s-mente-dal-2011/2317627/"> il ministro che sbaglia una data</ref> (e non spiega la sua presenza <ref target="http://www.ilfattoquotidiano.it/2015/12/18/banca-etruria-tre-parole-nel-decreto-e-il-salva-papa-boschi-e-realta-e-il-ministro-era-presente-al-cdm-che-varo-il-testo/2315233/">nel cdm contestato</ref>) e le opposizioni che si spaccano nel corso della battaglia.<hi rend="#b"> Maria Elena Boschi</hi> ha incassato 373 no e solo 129 sì al provvedimento che chiedeva le sue dimissioni<hi rend="#b"/>per il presunto conflitto di interessi nel caso<hi rend="#b"> Banca Etruria</hi>, dove il padre Pier Luigi è stato vicepresidente per otto mesi prima del commissariamento. La rappresentante dell’esecutivo in Aula ha difeso la sua famiglia e poi il governo dalle accuse delle opposizioni: “Io amo mio <hi rend="#b">padre</hi>“, ha detto, “che è una persona perbene. Ma se ha sbagliato deve pagare, come tutti. Non c’è spazio per favoritismi. Se i fatti <hi rend="#b">contestati</hi> fossero veri? Mi dimetterei”. Ad attaccarlo in Aula è stato il grillino <hi rend="#b">Alessandro Di Battista</hi>: “Pensate di prendere in giro gli italiani con il vostro <hi rend="#b">doppiogiochismo</hi>?”. In difesa della ministra da lontano anche il presidente del Consiglio <hi rend="#b">Matteo Renzi</hi> che da Bruxelles ha commentato: “Mi pare del tutto evidente che si sia trattato di un clamoroso boomerang per il Movimento 5 stelle. Il tempo delle leggi<hi rend="#b"> ad personam</hi> è finito. Non c’è stato nessun favoritismo, non guardiamo in faccia a nessuno. Il nostro governo mette cuore e coraggio”.</p>
    <p>Nella guerra contro la Boschi ha retto il muro della maggioranza (con lei <hi rend="#b">Pd, Ap, Ala, </hi>ma anche i fittiani di<hi rend="#b"> Conservatori e riformisti</hi> e gli altri gruppi centristi). E’ uscito invece a brandelli il fronte delle opposizioni: <hi rend="#b">Forza Italia</hi> non ha partecipato al voto e a favore si sono ritrovati il <hi rend="#b">Movimento 5 stelle </hi>(che però aveva 16 assenti), Lega Nord, Fratelli dl’Italia,<hi rend="#b"> Sinistra italiana </hi>(la neo componente di ex Pd e Sel), i fuoriusciti dal M5s e i civatiani. Sulla carta avrebbero dovuto arrivare almeno a 206 voti, ma in realtà si sono fermati a 129.</p>
    <p>A proteggere la rappresentate del governo, tutto il <hi rend="#b">Partito democratico</hi>, forse per una delle poche volte compatto: “Se pensano di farci paura non ci conoscono”, ha commentato il sottosegretario e braccio destro di Renzi <hi rend="#b">Luca Lotti</hi>, “bel boomerang, bravi”. In difesa della Boschi anche il renzianissimo <hi rend="#b">Ernesto Carbone</hi>: “I grillini figli dei fascisti”, ha commentato su Twitter, “fanno la morale a noi? Sciacquatevi la bocca”. Contraria alla mozione, oltre ai democratici anche l’<hi rend="#b">Italia dei Valori:</hi> “Azione vergognosa”, ha commentato <hi rend="#b">Nello Formisano</hi>. “Dimostra quanto l’opposizione sia tragicamente non solo a corto di argomenti ma quanto non abbia scrupoli a strumentalizzare una vicenda, sconvolgendola, in cui il ministro nulla c’entra”.</p>
    <p><ref target="http://www.ilfattoquotidiano.it/2015/12/15/banche-sfiducia-alla-camera-il-m5s-salva-la-boschi-dallabbraccio-di-verdini/2304874/">La mozione di sfiducia individuale è stata presentata dai grillini prima a Montecitorio (dove il governo è blindato) e dopo le polemiche anche al Senato (dove invece i numeri sono più risicati), ma sarà discussa solo alla Camera</ref>: non ci sono infatti precedenti in cui un provvedimento individuale contro un ministro sia stato discusso in entrambe le Camere. A rendere praticamente impossibile far passare la sfiducia in Aula, ci si è messa anche la spaccatura del fronte delle opposizioni. </p>
    <p><hi rend="#b">Forza Italia</hi>infatti ha deciso di non partecipare al voto per non sostenere il provvedimento scritto dai 5 Stelle. Una decisione fortemente criticata dalla</p>
    <p><hi rend="#b">Lega Nord</hi>: “Se non votano con noi”, aveva detto in mattinata il segretario del Carroccio</p>
    <p><hi rend="#b">Matteo Salvini</hi>, “ci sarà da rivedere l’alleanza per le amministrative”. Così anche la leader di Fratelli d’Italia</p>
    <p><hi rend="#b">Giorgia Meloni</hi>: “Se Forza Italia non dovesse votare la sfiducia al governo in Senato (che invece sarà votata a gennaio ndr), anche se dubito accada, questo comprometterebbe parecchio le nostre alleanze”.</p>
    <p>Ma non è la sola rottura a cui ha portato la discussione della mozione di sfiducia. I parlamenti Pd non hanno gradito il fatto che i fuoriusciti del <hi rend="#b">Partito democratico</hi>, quelli che fino a poche settimane fa erano compagni e colleghi, oggi abbiano voltato le spalle al ministro e si siano schierati con i 5 Stelle. Uno dei primi debutti in Aula di<hi rend="#b"> Sinistra Italiana</hi> è stato proprio per andare contro alla Boschi. Un gesto che nel partito leggono come la rottura definitiva in vista delle amministrative. “Di voi abbiamo sempre apprezzato il rispetto delle regole e il rigore”, ha commentato il capogruppo dem <hi rend="#b">Ettore Rosato</hi>, “oggi, avete perso anche questo punto di riferimento, che è sempre stato un punto di unione nei rapporti tra di noi”. Come dire: si è persa l’unica cosa che ci univa”.</p>
    <p><hi rend="#b">La difesa del ministro Boschi in Aula: “Se mio padre ha sbagliato deve pagare”</hi><lb/> Nel nome del padre, è stato un ministro Maria Elena Boschi di lotta e di governo quello intervenuto a <hi rend="#b">Montecitorio</hi> per rispondere alla mozione di sfiducia individuale per il presunto conflitto di interessi nel caso Banca Etruria, dove <hi rend="#b">Pier Luigi Boschi</hi> è stato vice presidente per otto mesi prima del <hi rend="#b">commissariamento</hi>. Di governo, quando ha sottolineato che non ci saranno differenze di trattamento, di lotta quando ha rispedito al mittente le accuse contenute nel testo della mozione presentata dal <hi rend="#b">Movimento 5 Stelle</hi>. “Non è mia intenzione esprimere valutazioni per la campagna contro la mia famiglia e contro il governo”, ha detto la <hi rend="#b">Boschi</hi>, che poi è entrata immediatamente nel vivo della questione: “C’è stato favoritismo, una corsia preferenziale? Questo è il quesito che viene posto. Se la risposta fosse sì, sarei io la prima a ritenere necessarie le mie dimissioni”. Il motivo della presa di posizione è tutto ‘governativo’: “Sono orgogliosa di far parte di un esecutivo che esprime un concetto molto semplice: chi sbaglia deve pagare, chiunque sia, senza differenze e favoritismi. Se mio padre ha sbagliato deve pagare. Non devono esserci doppie misure”.</p>
    <p>Successivamente la <hi rend="#b">titolare delle Riforme</hi> è entrata nel merito della questione: “Mio padre accettò nel 2014 l’incarico nella<hi rend="#b"> Banca Etruria</hi> e con un decreto del febbraio 2015 gli è stato tolto. Dov’è il favoritismo nell’aver fatto perdere l’incarico a mio padre? Dov’è il favoritismo di <hi rend="#b">Bankitalia</hi> nell’aver fatto pagare una multa di 144mila euro?”. Nel proseguimento della sua replica, il ministro prima ha parlato delle origini umili della sua famiglia, poi ha dato i numeri: “Non siamo la famiglia della Banca Etruria” ha detto, sottolineando che la sua famiglia possedeva poche migliaia di azioni, ognuna del valore (all’epoca) di circa un euro l’una, ma che oggi valgono zero. “Io posseggo, anzi possedevo, <hi rend="#b">1.557 azioni</hi> di Banca Etruria, per un valore totale di<hi rend="#b"> 1500 euro. </hi>Oggi equivalgono zero e sono carta straccia. Anche altri in famiglia hanno piccoli pacchetti. Mio padre possedeva 7mila e 550 azioni. Trovo suggestivo sentire che con un pacchetto di 1.557 azioni io fossi la proprietaria della banca o che lo fosse la mia famiglia. Dire che la Banca Etruria è la banca della famiglia Boschi è suggestivo, ma non corrisponde a verità fatti”.</p>
    <p>Sui tempi dei rapporti dei Boschi con la banca, inoltre, il <hi rend="#b">ministro</hi> ha aggiunto che “né io, né la mia famiglia abbiamo acquistato o venduto azioni da quando io sono stata al governo, nessun plusvalore può essere stato realizzato. Ma siccome non voglio che ci siano dubbi in questa Aula, proviamo ad immaginare che ci siano state azioni”. E giù con i numeri: “Prima del <hi rend="#b">decreto</hi> il valore era sceso causando una minusvalenza. A seguito del decreto c’è stato un rialzo titoli che ha ridotto di 369 euro la <hi rend="#b">minusvalenza. </hi>Ammesso che avessi venduto azioni, ma non lo ho fatto, il grande conflitto di interesse di cui stiamo parlando al paese sono 369 euro. Analogo ragionamento vale per il pacchetto azionario della mia famiglia: ci sarebbe stato un <hi rend="#b">conflitto di interessi</hi> per 2300 euro”.</p>
    <p>Da qui la difesa personale: “Mi si dica che sono venuta meno ai miei <hi rend="#b">doveri istituzionali</hi>, mi si dica, se lo si ritiene, che non sono all’altezza. Ma non vi consento di mettere in discussione la mia onestà, non ve lo consento io e non ve lo consentono i fatti che sono più forti del pressappochismo e della demagogia di questi giorni”. E poi la chiusa: “Volete indebolire il governo? Lasciate perdere. La <hi rend="#b">realtà</hi> dei fatti – ha aggiunto la Boschi – è molto più forte del qualunquismo, della <hi rend="#b">demagogia</hi> e del populismo che dice che alcuni non sono uguali davanti alla <hi rend="#b">legge</hi>. Nella nostra Italia siamo tutti uguali davanti alla legge e questo è dimostrato. Auguro a tutti voi di giudicare i fatti, che sono più forti della demagogia. A chi pensa così di indebolire il governo, dico: lasciate perdere. Il <hi rend="#b">Governo</hi> è attrezzato per respingere attacchi e portare avanti la nostra azione. Non ci fermeranno le bugie, ma andremo avanti per dare all’<hi rend="#b">Italia</hi> una nuova opportunità”.</p>
    <p><hi rend="#b">Di Battista (M5S): “State prendendo in giro gli italiani”</hi>Al termine dell’intervento c’è stata una lunga standing ovation dei deputati del Pd. Applausi dal resto della maggioranza, mentre tutti i colleghi di governo si affollavano attorno a Boschi per abbracciarla. Immobili tanto i deputati di </p>
    <p><hi rend="#b">Sinistra italiana</hi>quanto quelli del M5S. La cui posizione è stata riassunta dall’intervento del deputato e membro del direttorio</p>
    <p><hi rend="#b">Alessandro Di Battista</hi>: “Il dottor Boschi è stato nominato vicepresidente un mese dopo che la figlia è diventata ministro, pensate di prendere in giro il Paese con il vostro doppiogiochismo?”. Accuse pesanti, ma non sono le uniche: “Il ministro Boschi ha un conflitto grande, non come una casa, come una banca” ha aggiunto l’esponente grillino, secondo cui “un ministro dovrebbe essere al di sopra di ogni sospetto, e lei – rivolgendosi alla Boschi – non lo è”.</p>
    <p>Da qui l’accusa al governo nel suo complesso, ma sempre rivolta alla titolare delle <hi rend="#b">Riforme</hi>: “Le esprimo la più totale <hi rend="#b">indignazione</hi> verso il vostro governo per provvedimenti infami che hanno mandato sulla strada molti cittadini. Ha fatto un intervento pieno di <hi rend="#b">pietismo</hi> e <hi rend="#b">compassione</hi>, ma non abbiamo visto né pietismo da parte sua né da parte del Pd nei confronti di migliaia di<hi rend="#b"> cittadini truffati</hi>“. Poi Di Battista ha provato ad entrare nel merito della questione: “Pensate che il punto di valore siano le azioni? Il punto è semplice: il governo Renzi e prima il governo Letta ha favorito o meno gli interessi delle banche? La risposta è sì”, ha detto. Poi la conclusione, con l’invito al ministro a farsi da parte: “Se quello che è successo a <hi rend="#b">Boschi</hi> fosse accaduto in epoca <hi rend="#b">berlusconiana</hi>, a <hi rend="#b">Carfagna</hi> o <hi rend="#b">Gelmini</hi>, sarebbero insorti tutti. Oggi la <hi rend="#b">mozione</hi> sarà bocciata. Non sappiamo se il caso si ingrosserà. Se dovessero sorgere altri elementi, evidentemente potrebbe succedere che il premier Renzi stesso possa chiedere di sacrificare il ministro Boschi perché Renzi difende solo se stesso. <hi rend="#b">Voteremo</hi> sì alla mozione, Boschi dimettiti. E viva l’Italia, nonostante questa oscena <hi rend="#b">ipocrisia</hi>“.</p>
    <code>
      <p>La <ref target="https://twitter.com/hashtag/Boschi?src=hash">#Boschi</ref> vota NO alla mozione di sfiducia nei suoi confronti. Se non è conflitto d’interessi questo. Indecente.</p>
      <p>— carlo sibilia (@carlosibilia) <ref target="https://twitter.com/carlosibilia/status/677807789536866305">December 18, 2015</ref></p>
    </code>
    <p><hi rend="#b">Tensione Lega Nord-Forza Italia</hi><lb/> Nel frattempo, la mozione di sfiducia presentata da M5s contro il ministro Boschi per il presunto conflitto di interessi nel caso <hi rend="#b">Banca Etruria</hi> rischia di avere un effetto collaterale non di poco conto: rompere la coalizione di centrodestra e la ritrovata intesa tra <hi rend="#b">Forza Italia</hi> e <hi rend="#b">Lega Nord</hi>. Motivo del contendere è la decisione dei forzisti di uscire dall’Aula quando si tratterà di votare contro la titolare delle Riforme. Il <hi rend="#b">Carroccio</hi>, invece, ha deciso di dire sì al provvedimento contro la Boschi, al pari dei grillini e di <hi rend="#b">Sinistra italiana</hi>. Una distanza politica che non è andata giù al leader padano <hi rend="#b">Matteo Salvini</hi>.</p>
    <p>“Se Forza Italia non vota la sfiducia al governo, ci incazziamo e ci sarà da rivedere tutto, anche la coalizione <hi rend="#b">Lega-Fi-Fdi</hi> per le amministrative”, ha detto Salvini. Che poi ha spiegato la sua presa di posizione: “Al vertice di <hi rend="#b">Arcore</hi>, questa settimana, abbiamo fatto un documento comune in cui ci impegnavamo tutti a votare mozioni di sfiducia nei confronti del governo. Abbiamo detto che avremmo votato sia quelle individuali, sia quelle collegiali”. Forza Italia invece ha deciso di astenersi: “Non parteciperemo al voto di sfiducia individuale nei confronti del ministro”, ha annunciato il deputato azzurro <hi rend="#b">Giorgetti</hi> in aula, che poi ha richiamato l’attenzione sulla mozione di sfiducia nei confronti del governo presentata da Fi, Lega e Fdi. Per Salvini non basta: “Se anche sulla mozione contro il governo hanno cambiato idea e prevarrà la linea inciucista, a quel punto bisogna ripensare tutto” perché la <hi rend="#b">Lega</hi> “fa accordi solo con chi è all’opposizione di <hi rend="#b">Renzi</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>