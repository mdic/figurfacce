<doc sitename="Il Fatto Quotidiano" title="Lombardia declassata, Maroni vs Monti. Ma il Rapporto è riferito agli anni di B. - Il Fatto Quotidiano" author="Franz Baraggino" date="2013-08-26" url="http://www.ilfattoquotidiano.it/2013/08/26/lombardia-declassata-maroni-incolpa-monti-ma-rapporto-parla-di-anni-in-cui-governava/692916/" hostname="ilfattoquotidiano.it" description="Comunque la pensi Roberto Maroni, con il declassamento della Lombardia nella classifica europea sulla competitività il governo Monti non c’entra. “Colpa dei tecnici che hanno penalizzato il Nord a suon di tasse”, aveva commentato il governatore due giorni fa. Ma i dati analizzati dal Rapporto Ue sulle regioni si fermano al 2011, quando fino al …" categories="Politica" tags="Mario Monti;Regione Lombardia;Roberto Formigoni;Roberto Maroni;Silvio Berlusconi" fingerprint="78a95668e72b4835">
  <main>
    <head rend="h1">Lombardia declassata, Maroni vs Monti. Ma il Rapporto è riferito agli anni di B.</head>
    <graphic src="https://st.ilfattoquotidiano.it/wp-content/uploads/2013/01/berlusconi-maroni-interna-new.jpg" alt="Berlusconi a Maroni"/>
    <p>Comunque la pensi <hi rend="#b">Roberto Maroni</hi>, con il declassamento della Lombardia nella classifica europea sulla competitività il governo Monti non c’entra. “Colpa dei tecnici che hanno penalizzato il Nord a suon di tasse”, <ref target="http://www.ilsole24ore.com/art/notizie/2013-08-24/lombardia-solo-128ima-mappa-150054.shtml?uuid=Abf851PI">aveva commentato il governatore due giorni fa</ref>. Ma i dati analizzati dal <hi rend="#b">Rapporto Ue sulle regioni si fermano al 2011</hi>, quando fino al 12 novembre <hi rend="#b">Berlusconi</hi> sedeva a Palazzo Chigi e al <hi rend="#b">Pirellone</hi> regnava la decennale alleanza tra Pdl e Lega. E ad essere bocciata è innanzitutto la qualità della governance, giudicata in base al <hi rend="#b">livello di corruzione percepita</hi> dai cittadini e all’efficienza delle istituzioni. “Chi è al governo della Regione da anni non dovrebbe sorprendersi”, ribatte oggi <hi rend="#b">Giuseppe Berta</hi>, docente di Storia contemporanea alla Bocconi di Milano, che rilancia: “Finiamola con la stucchevole retorica del Nord”. La Lombardia passa <hi rend="#b">in soli tre anni dal 95° al 128° posto nella classifica Ue</hi> sulla competitività delle regioni europee? Nessuna esitazione: per il presidente Roberto Maroni la colpa è del governo dei tecnici guidato da Mario Monti. “Una politica basata soltanto sul rigore e sull’aumento della pressione fiscale, che ha danneggiato il sistema produttivo della Regione”. Ma le accuse del governatore <hi rend="#b">non reggono il confronto con i dati</hi>. Basta sfogliare il ‘Regional Competitiveness Index 2013’ per rendersi conto che si tratta di uno studio che analizza dati raccolti fino al 2011, quando Berlusconi fino a novembre era premier e al Pirellone imperava il Celeste <hi rend="#b">Roberto Formigoni</hi>, da anni al comando della Lombardia grazie alla solida alleanza tra il Cavaliere e la Lega Nord. </p>
    <p>Anni che lo stesso Maroni continua a definire “di eccellenze e di buon governo”. Ma il primo dei cinque indici che compongono il RCI 2013 riguarda proprio la <hi rend="#b">qualità della governance</hi>, che attraverso un’indagine condotta tra il 2002 e il 2009 misura il livello di corruzione percepito dagli abitanti, la democraticità delle istituzioni, la loro efficienza e il grado di trasparenza dei media. Il posizionamento della Lombardia? Pessimo. Delle 262 aree regionali in cui il Rapporto 2013 divide l’Europa, la regione guidata da Maroni è al <hi rend="#b">200° posto per “qualità istituzionale”</hi>. Ennesima fotografia di un decennio in cui all’ombra del matrimonio tra Lega e Pdl si consumavano i grandi scandali della sanità lombarda. Un sistema spartitorio che vedeva coinvolte le forze di maggioranza e che di lì a poco sarebbe stato<hi rend="#b"> travolto dalle inchieste</hi> sulle cliniche Maugeri e San Raffaele, dall’arresto del faccendiere Pierangelo Daccò e dalle indagini per corruzione che hanno costretto lo stesso Formigoni a dimettersi.</p>
    <p>Anni in cui la Lombardia ha scalato ben altre classifiche: quelle dei <hi rend="#b">consigli regionali con il maggior numero di indagati</hi>. Un record raggiunto anche grazie ai disinvolti rimborsi dei consiglieri leghisti. “Nessuno si può sorprendere di fronte alla classifica europea e al risultato della Lombardia”, commenta Berta. “Il nostro sistema di sviluppo economico è sbagliato”, attacca il docente ai microfoni di Radio Popolare, e rilancia: “Chi amministra la Lombardia dovrebbe smetterla con la stucchevole retorica del Nord, e farebbe bene a concentrarsi sulle priorità che studi come quello alla base del RCI 2013 indicano ormai da anni”. E ancora: “Abbiamo smesso di produrre conoscenza, quella che serve all’innovazione e quindi alla produzione. Per questo perdiamo la sfida dello sviluppo, che altri Paesi dimostrano di invece di saper raccogliere”. E conclude: “Indici come quello sulla qualità delle istituzioni, la salute, l’educazione, segnano il <hi rend="#b">deterioramento di un’area</hi> prima ancora del dato macroeconomico, anzi, ne sono la causa”.</p>
    <p><hi rend="#b">Aggiornato da Redazione web il 27 agosto 2013 ore 10.37 </hi>Su segnalazione dei lettori abbiamo modificato alcuni dati contenuti nell’articolo. L’anno del termine di riferimento era il 2011 e non il 2010. Anche nel 2011, però, fino al 12 novembre era Silvio Berlusconi che sedeva a Palazzo Chigi, mentre in Regione Lombardia esplodeva lo scandalo della sanità.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>