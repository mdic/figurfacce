<doc sitename="Il Fatto Quotidiano" title="Riforma Senato, Guerini: &quot;Berlusconi torni al tavolo, noi lo attendiamo pazienti&quot; - Il Fatto Quotidiano" author="F Q" date="2015-08-11" url="http://www.ilfattoquotidiano.it/2015/08/11/riforma-senato-guerini-berlusconi-torni-al-tavolo-noi-lo-attendiamo-pazienti/1949915/" hostname="ilfattoquotidiano.it" description="Sabato l’appello urbi et orbi di Debora Serracchiani (“Dobbiamo parlare con tutti, intendo proprio con tutti”), oggi l’invito personale e ufficiale di Lorenzo Guerini: “Berlusconi torni al tavolo, noi siamo pazienti e attendiamo”. La riforma del Senato è in dirittura d’arrivo, ma i numeri al Senato ballano e ai piani alti del Partito Democratico non ci si nasconde …" categories="Politica" tags="Governo Renzi;Lorenzo Guerini;Matteo Renzi;Patto del Nazareno;Riforma Senato;Senato;Silvio Berlusconi" fingerprint="ed85e0fb73ce0325">
  <main>
    <head rend="h1">Riforma Senato, Guerini: “Berlusconi torni al tavolo, noi lo attendiamo pazienti”</head>
    <graphic src="https://st.ilfattoquotidiano.it/wp-content/uploads/2015/08/Lorenzo-Guerini-2-675.jpg"/>
    <p>Sabato <ref target="http://www.ilfattoquotidiano.it/2015/08/08/riforme-prove-di-patto-del-nazareno-2-0-serracchiani-parleremo-con-tutti-toti-forza-italia-pronta-a-sedersi-al-tavolo/1944341/">l’appello urbi et orbi di Debora Serracchiani (“Dobbiamo parlare con tutti, intendo proprio con tutti”)</ref>, oggi l’invito personale e ufficiale di </p>
    <p><hi rend="#b">Lorenzo Guerini</hi>: “</p>
    <p><hi rend="#b">Berlusconi</hi>torni al tavolo, noi siamo pazienti e attendiamo”. La riforma del Senato è in dirittura d’arrivo, ma i numeri al Senato ballano e ai piani alti del Partito Democratico non ci si nasconde più: i sottosegretari si spendono in prima persona perché l’ex premier accetti di stringere il</p>
    <p><hi rend="#b">Patto del Nazareno 2.0</hi>.</p>
    <p>La minoranza dem a Palazzo Madama agita le acque sul terzo passaggio parlamentare sul <hi rend="#b">ddl Boschi</hi>, quella riforma della seconda Camera su cui <hi rend="#b">Matteo Renzi</hi> ha fondato il proprio mandato da premier. Così per non correre rischi a settembre i pontieri del Pd si sono già messi al lavoro. “Abbiamo fatto un pezzo di strada con Foza Italia che è stato positivo per le riforme – spiega Guerini a <hi rend="#i">Il Messaggero</hi> – siamo per affermare un <hi rend="#b">sistema più maturo</hi> in cui non ci si delegittima a vicenda”, mette in chiaro il luogotenente di Renzi, custode dei principi fondanti del renzianesimo ortodosso.</p>
    <p>“Poi qualcuno <hi rend="#b">si è sottratto</hi> per ragioni che non avevano nulla a che vedere con il merito delle riforme – spiega ancora Guerini, riferendosi alla manovra con cui Renzi propose il nome e poi fatto eleggere <hi rend="#b">Sergio Mattarella</hi> al Quirinale – adesso, se c’è una ripresa di responsabilità e di <hi rend="#b">disponibilità</hi>, non può che essere un fatto positivo. Noi siamo pazienti e attendiamo”. Anche perché “stiamo portando avanti una riforma costituzionale che abbiamo scritto insieme e francamente non vediamo perché ciò che andava bene sette mesi fa non va più bene oggi”.</p>
    <p>Berlusconi una prima richiesta l’ha già fatta, per bocca di <hi rend="#b">Giovanni Toti</hi>: sabato in un’intervista a <hi rend="#i">La Repubblica</hi>, il governatore della Puglia ha spiegato che “<hi rend="#b">Forza Italia</hi> è pronta a sedersi al tavolo” e la contropartita potrebbe essere la riapertura della partita della legge elettorale: “Mi auguro che il governo voglia interrompere questo cammino autarchico che lo sta portando a compiere errori. Così sull’<hi rend="#b">Italicum</hi>, se si torna al <hi rend="#b">premio alla coalizione</hi>, più coerente con la storia del bipolarismo italiano”, la buttava lì l’ultimo delfino del Cavaliere.</p>
    <p>Il tempo non manca, c’è tutto agosto per corteggiarsi e lavorare ad un’intesa. Il lavoro sul ddl Boschi riprenderà a settembre e la minoranza del Pd promette battaglia. Guerini tiene la porta aperta: “Siamo sempre stati disponibili al confronto”, spiega, “ma non si può ripartire da zero”, perché “il superamento del bicarmeralismo paritario, una sola Camera chè dà la fiducia al governo e quindi la non elettività dei senatori” non può essere toccato.</p>
    <p>Il cammino è in salita. “Un’ipotesi di compromesso potrebbe essere prevedere forme di elezione strutturalmente diretta dei consiglieri regionali, segnalati agli elettori in un <hi rend="#b">listino</hi> ah hoc ed esplicitamente candidati a fare i senatori”, proponeva sabato il capogruppo dem al Senato, <hi rend="#b">Luigi Zanda</hi>., a cosiddetti dissidenti. Che rispedivano l’offerta al mittente: “Sul tema del Senato elettivo si scelga la via maestra e non <hi rend="#b">inutili scorciatoie</hi>. Noi chiediamo che sia previsto in Costituzione che il Senato venga eletto dai cittadini”, l’immediata risposta di <hi rend="#b">Federico Fornaro</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>