<doc sitename="Il Fatto Quotidiano" title="L'orazione funebre di Baiardo per Berlusconi: &quot;Grande uomo&quot;. Poi annuncia la nascita del suo partito: &quot;Mi faccio forza del suo successo&quot; - Il Fatto Quotidiano" author="F Q" date="2023-06-15" url="https://www.ilfattoquotidiano.it/2023/06/15/lorazione-funebre-di-baiardo-per-berlusconi-grande-uomo-poi-annuncia-la-nascita-del-suo-partito-mi-faccio-forza-del-suo-successo/7195674/" hostname="ilfattoquotidiano.it" description="Elogio funebre per Silvio Berlusconi su Tiktok: il singolare tributo arriva da Salvatore Baiardo, l’uomo che ha curato la latitanza dei fratelli Graviano in Nord Italia. Tra una parola commossa per quello che definisce “un grande uomo” e le condoglianze ai figli di Berlusconi, Baiardo annuncia pure la nascita del suo nuovo partito, di cui …" categories="Politica" tags="Graviano;Silvio Berlusconi" fingerprint="6ab2224f8b66c534">
  <main>
    <p>Elogio funebre per <hi rend="#b">Silvio Berlusconi</hi> su <hi rend="#b">Tiktok</hi>: il singolare tributo arriva da <hi rend="#b">Salvatore Baiardo</hi>, l’uomo che ha curato la latitanza dei fratelli <hi rend="#b">Graviano in Nord Italia.</hi> Tra una parola commossa per quello che definisce “un grande uomo” e le condoglianze ai figli di Berlusconi, Baiardo annuncia pure la nascita del suo nuovo partito, di cui ha pubblicato nome e simbolo: si chiamerà <hi rend="#b">L’alternativa c’è, noi con voi!</hi> . Oltre al simbolo Baiardo pubblica persino un sottofondo sonoro pop (“Mi prenderò cura di te” di <hi rend="#b">Aaron</hi>, concorrente del talent show <hi rend="#i"> Amici 22</hi>).</p>
    <p>È l’orazione funebre per Berlusconi, però, ad attirare l’attenzione dei follower del gelataio di Omegna. “Berlusconi – esordisce nel suo video Baiardo – ha creato tantissimi posti di lavoro, non ha mai licenziato una persona. Criticarlo in questa giornata è una cosa assurda. Però colgo l’occasione della scomparsa di Berlusconi, che ha fatto grande un partito, la sua Forza Italia, per dirvi una cosa. <hi rend="#b">Mi dispiace dirlo in questa giornata, ma mi faccio forza del suo successo e del suo carisma per dirvi che da oggi partiamo anche noi</hi>“.</p>
    <p>Baiardo continua con le sue lodi all’ex premier, elencando i suoi presunti successi: “Speriamo che da lassù quest’uomo protegga i suoi figli. Non ho l’umore per andare oltre. Però ho voluto annunciare oggi la partenza di questo mio movimento <hi rend="#b">in segno di riconoscenza per tante cose.</hi> In futuro speriamo di riuscire non dico di avere i successi del caro Silvio Berlusconi, ma almeno iniziamo a provarci col piede giusto – conclude, rivolgendosi ai suoi follower – Non me la sento di dire altro. Ma se volete darci un colpo di mano, è ben accetto. Non vi ho consultato prima sul simbolo del mio movimento, perché c<hi rend="#b">‘è sempre quella paura che possano copiarlo</hi>“. Per la verità esiste già un movimento che si chiama <hi rend="#b">L’Alternativa c’è</hi>: è la componente fondata da alcuni parlamentari usciti dai 5 stelle nel 2021.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>