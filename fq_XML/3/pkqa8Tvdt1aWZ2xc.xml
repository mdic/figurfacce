<doc sitename="Il Fatto Quotidiano" title="Ultimi sondaggi: cresce la fiducia nel Pd e in Renzi" author="RQuotidiano" date="2014-10-01" url="http://www.ilfattoquotidiano.it/2014/10/01/sondaggi-politici-cresce-la-fiducia-nel-pd-e-renzi-male-berlusconi-malissimo-alfano/1139623/" hostname="ilfattoquotidiano.it" description="Matteo Renzi è il leader politico più amato dagli italiani e il Pd il primo partito d’Italia. M5s si conferma secondo partito al pari Forza Italia, terzo ma con trend assai negativo. E fin qui le notizie che emergono dal sondaggio di Datamedia per Il Tempo sono relative, visto che confermano la tendenza degli ultimi …" categories="Politica" tags="Angelino Alfano;Beppe Grillo;Matteo Renzi;Matteo Salvini;Nichi Vendola;Silvio Berlusconi" fingerprint="ec913716f07a932e">
  <main>
    <head rend="h1">Sondaggi politici: cresce la fiducia nel Pd e in Renzi. Giù Forza Italia, tiene M5s</head>
    <graphic src="https://st.ilfattoquotidiano.it/wp-content/uploads/2014/08/renzi-berlusconi-alfano-640.jpg"/>
    <p><hi rend="#b">Matteo Renzi</hi> è il leader politico più amato dagli italiani e il Pd il primo partito d’Italia. M5s si conferma secondo partito al pari <hi rend="#b">Forza Italia</hi>, terzo ma con trend assai negativo. E fin qui le notizie che emergono dal sondaggio di <hi rend="#b">Datamedia</hi> per <hi rend="#i">Il Tempo</hi> sono relative, visto che confermano la tendenza degli ultimi tempi pur offrendo un’altra, interessante <hi rend="#b">chiave di lettura</hi>: nonostante le diatribe interne su articolo 18 e riforma del lavoro, l’indice di gradimento dei dem continua a salire, al pari della fiducia nel <hi rend="#b">segretario</hi>. Quest’ultimo, poi, non più tardi di 24 ore fa aveva detto: “<hi rend="#b">D’Alema</hi>? Se non ci fosse bisognerebbe inventarlo. Ogni volta che parla salgo nei sondaggi”. Che Renzi abbia ragione? La vera novità del sondaggio di<hi rend="#b"> Datamedia</hi>, però, sta nei numeri e in particolar modo nelle percentuali. E non solo per quanto riguarda il centrosinistra, ma soprattutto per ciò che concerne l’accoppiata<hi rend="#b"> Forza Italia-Ncd</hi>, su cui le affinità elettive con Renzi e i democratici hanno avuto l’effetto del più classico degli abbracci mortali. La <hi rend="#b">cartina</hi> di tornasole arriva dalle intenzioni di voto. Il metro di paragone è con la rilevazione della scorsa settimana. E in considerazione di questo dato acquista ancora più importanza il +2,2 per cento secco fatto registrare dal <hi rend="#b">Partito democratico</hi>: ora è al 40,2%, sette giorni fa era al 38%. Discorso opposto per Forza Italia, che perde l’1,7% rispetto a sette giorni fa e ora è al 13,3%. Perde lo 0,4% il <hi rend="#b">Movimento 5 Stelle</hi>, che mantiene il secondo posto attestandosi ad un 19,4%. Leggeri aumenti anche per Lega Nord, Fratelli d’Italia – AN e Sel (<hi rend="#b">Sinistra Ecologia e Libertà</hi>) che prendono un +0,1%, attestandosi rispettivamente all’8%, al 4% e al 2,5%. Perde invece lo 0,2% Ncd che passa da un 2,2% della precedete settimana al 2%. Chiudono la classifica l’Udc (1%) che diminuisce di un -0,2% e <hi rend="#b">Scelta Civica</hi> (0,4%) con un -0,1%. Continua ad aumentare il dato sull’astensione che passa dal 26,1% della scorsa settimana ad un 26,4% (+0,3%). Aumenta anche il dato sulle schede bianche o nulle che passano da un 2,2% ad un 2,4% (+0,2%). Scende invece il dato sugli indecisi che passa dal 18,4% al 18,2% (-0,2%).</p>
    <p> Nella speciale classifica della fiducia nei leader, invece, il premier sale dal 50 al 51 per cento in una settimana. Al secondo gradino del podio, distanziato di ben trenta punti, c’è <hi rend="#b">Matteo Salvini</hi> della Lega Nord, il cui indice di gradimento si attesta al 21 per cento. Subito dietro c’è <hi rend="#b">Giorgia Meloni</hi> di Fratelli d’Italia con il 20 per cento. Solo quarto <hi rend="#b">Beppe Grillo</hi> (18%), addirittura quinto<hi rend="#b"> Silvio Berlusconi</hi>, appaiato a <hi rend="#b">Nichi Vendola</hi> con il 15 per cento. Chiudono la classifica<hi rend="#b"> Angelino Alfano</hi> (13%) e <hi rend="#b">Pierferdinando Casini</hi> (9%), con il leader di Ncd il cui indice di gradimento è sempre più inversamente proporzionale al suo ruolo all’interno della maggioranza di governo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>