<doc sitename="Il Fatto Quotidiano" title="Berlusconi, la passerella con Putin in Crimea che imbarazza Ue e Ucraina - Il Fatto Quotidiano" author="Leonardo Coen" date="2015-09-12" url="http://www.ilfattoquotidiano.it/2015/09/12/berlusconi-la-passerella-con-putin-crimea-che-imbarazza-ue-e-ucraina/2029004/" hostname="ilfattoquotidiano.it" description="Mentre le truppe russe affluiscono in Siria e nel Donbass, nonostante i patti di Minsk, si continua a sparare, Berlusconi si fa immortalare dai fotografi e dai cameramen in Crimea a fianco di Putin. Il pretesto è apparentemente innocuo. Una piccola commemorazione celebrata in modo ufficioso: rendere omaggio alle vittime italiane della guerra di Crimea, …" categories="Mondo" tags="Russia;Silvio Berlusconi;Ucraina;Vladimir Putin" fingerprint="ffad572ce31ee209">
  <main>
    <head rend="h1">Berlusconi, la passerella con Putin in Crimea che imbarazza Ue e Ucraina</head>
    <graphic src="https://st.ilfattoquotidiano.it/wp-content/uploads/2015/09/berlusconi-putin_675.jpg"/>
    <p>Mentre le truppe russe affluiscono in <hi rend="#b">Siria</hi> e nel <hi rend="#b">Donbass</hi>, nonostante i patti di <hi rend="#b">Minsk</hi>, si continua a sparare,<hi rend="#b"> Berlusconi</hi> si fa immortalare dai fotografi e dai cameramen in Crimea a fianco di <hi rend="#b">Putin</hi>. Il pretesto è apparentemente innocuo. Una piccola commemorazione celebrata in modo ufficioso: rendere omaggio alle vittime italiane della guerra di <hi rend="#b">Crimea</hi>, quella combattuta (1853-1856) dai bersaglieri del Regno di Sardegna assieme all’<hi rend="#b">Austria</hi>, la Francia, l’<hi rend="#b">Inghilterra</hi> e l’Impero ottomano contro lo zar <hi rend="#b">Nicola I</hi>. I due hanno seguito un cerimoniale piuttosto dimesso, sono arrivati in elicottero e hanno deposto un mazzo di rose rosse sul memoriale inaugurato nel settembre del 2004. Però le immagini dell’evento sono state sollecitamente diffuse dai media russi. Non a caso.</p>
    <p>Il gesto dell’ex premier italiano – deliberato? – rischia di provocare qualche problema alla nostra diplomazia. Certo non aiuta la <hi rend="#b">Farnesina renziana</hi>, tantomeno agevola <hi rend="#b">Federica Mogherini,</hi> la commissaria europea che dovrà fornire spiegazioni sul contraddittorio comportamento degli italiani.<hi rend="#b"> Kiev</hi> non ha affatto gradito – per usare un eufemismo – la presenza dell’ex primo ministro di uno dei paesi che applica le sanzioni contro <hi rend="#b">Mosca</hi> su un territorio che considera ancora parte integrante dell’Ucraina: come del resto la gran parte della comunità internazionale che non riconosce la Crimea come russa. Uno schiaffo, dunque, vedere il sorridente Berlusconi camminare a <hi rend="#b">Sebastopoli</hi>, terra strappata con la forza a Kiev. La penisola dove trascorse i suoi ultimi giorni <hi rend="#b">Togliatti</hi> e che Mosca ha pienamente cooptato nella <hi rend="#b">Federazione russa</hi>, è diventata una sorta di “passerella” privilegiata dove Putin conta, oltre ad esibire, gli amici e gli alleati. Berlusconi è il primo degli amici. Ed è pure il suo<hi rend="#b"> cavallo di Troia</hi> in Occidente.</p>
    <p>L’agenzia Ria-Novosti pubblica una vignetta di Berlusconi che si guarda allo specchio mentre indossa una cravatta coi colori della <hi rend="#b">bandiera russa</hi>. Alle sue spalle, in un cestino, i vecchi panni di (ex) padre della patria italiana, con la coroncina d’alloro che spunta fuori. Il Cavaliere in realtà la cravatta non l’ha messa per visitare venerdì il cimitero italiano della guerra di Crimea, Putin, addirittura indossava blue-jeans chiari e consunti sotto una giacca color canna di zucchero. Aldilà dell’aspetto assai informale, non sfugge a nessuno l’ennesimo<hi rend="#b"> colpo dello scorpione</hi> di Berlusconi.</p>
    <p>Per l’ennesima volta si pone quale elemento di disturbo dello scenario politico internazionale, consapevole di suscitare polemiche e critiche, a cominciare da <hi rend="#b">Washington</hi>, Berlino e <hi rend="#b">Londra</hi>, allarmatissime dall’intensificazione della presenza militare russa in <hi rend="#b">Siria</hi>, con le stesse modalità che portarono all’annessione della Crimea e al separatismo del <hi rend="#b">Donbass</hi>. E’ impensabile comunque non immaginare un silenzio-assenso di <hi rend="#b">Renzi</hi>, probabilmente avvertito da Berlusconi, che già qualche giorno fa aveva accennato alla necessità di porre fine alle sanzioni, dannose a Mosca ma anche all’Occidente, opinione condivisa dal presidente francese<hi rend="#b"> Hollande</hi>. Quanto a Putin, la Crimea comincerà a creargli qualche fastidio. Entro la fine del mese pare che i tatari bloccheranno le vie d’accesso alla penisola per non aver mantenuto nessuna delle promesse del 2014.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>