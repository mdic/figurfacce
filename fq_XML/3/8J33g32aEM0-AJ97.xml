<doc sitename="Il Fatto Quotidiano" title="Governo Letta, prime crepe post-fiducia. Ministri Pdl: &quot;Noi sentinelle anti-tasse&quot; - Il Fatto Quotidiano" author="RQuotidiano" date="2013-10-09" url="http://www.ilfattoquotidiano.it/2013/10/09/governo-letta-prime-crepe-post-fiducia-ministri-pdl-noi-sentinelle-anti-tasse/738293/" hostname="ilfattoquotidiano.it" description="Governo forte e unito, con tutti i ministri che remano nella stessa direzione? Non succede a Palazzo Chigi. Nonostante la rinnovata fiducia a Enrico Letta e ai suoi propositi di unità d’intenti nella sua squadra (a prescindere dal partito di provenienza) e, soprattutto, nonostante il ridimensionamento del ruolo di Silvio Berlusconi, quello di larghe intese …" categories="Politica" tags="Angelino Alfano;Beatrice Lorenzin;Enrico Letta;Gaetano Quagliariello;Governo Letta;Maurizio Lupi;Nunzia De Girolamo;Palazzo Chigi;PDL;Silvio Berlusconi" fingerprint="fce85768ad0be122">
  <main>
    <head rend="h1">Governo Letta, prime crepe post-fiducia. Ministri Pdl: “Noi sentinelle anti-tasse”</head>
    <graphic src="https://st.ilfattoquotidiano.it/wp-content/uploads/2013/10/pdl-alfano-bondi-interna-nuova.jpg"/>
    <p>Governo forte e unito, con tutti i ministri che remano nella stessa direzione? Non succede a <hi rend="#b">Palazzo Chigi</hi>. Nonostante la rinnovata fiducia a<hi rend="#b"> Enrico Letta</hi> e ai suoi propositi di unità d’intenti nella sua squadra (a prescindere dal partito di provenienza) e, soprattutto, nonostante il ridimensionamento del ruolo di <hi rend="#b">Silvio Berlusconi</hi>, quello di larghe intese è tutto tranne che un esecutivo privo di crepe, ricatti o aut aut. L’ultima conferma in ordine di tempo è arrivata dalla conferenza stampa dei ministri Pdl, in cui i vari <hi rend="#b">Alfano</hi>, Lupi, <hi rend="#b">Quagliariello</hi>, Lorenzin e <hi rend="#b">De Girolamo</hi> hanno ribadito che loro sono stati e continueranno ad essere “sentinelle antitasse” e che, “nei limiti di quanto è possibile in un governo di grande coalizione”, vogliono realizzare “gli altri punti programmatici che hanno visto noi tutti impegnati durante la campagna elettorale”. Tradotto: sulle imposte il Pdl farà le barricate, “non ci sarà nessun passo indietro” ha detto il segretario e vicepremier. Messaggio chiaro, tempistica inequivocabile. Quello delle tasse e in particolare dell’Imu, infatti, <ref target="http://www.ilfattoquotidiano.it/2013/10/07/imu-emendamento-pd-per-farla-pagare-ai-ricchi-e-inammissibile/735599/">è tornato per un giorno a essere il solito campo di guerra tra Pd e Pdl</ref>, con i democratici che hanno provato a reintrodurre l’imposta per i ricchi salvo poi essere stoppati dal Pdl (<hi rend="#b">Schifani</hi>: “Non arretreremo di un passo”).</p>
    <p>Proprio per questo motivo, quindi, la <hi rend="#b">conferenza stampa</hi> di Alfano&amp; Co. ha un’importanza strategica per il futuro prossimo del governo, che si preannuncia non privo di ostacoli. In tal senso, le certezze post-fiducia del premier sono già una chimera. “Siamo più forti e coesi, non ci devono essere ricatti perché si è dimostrato che il governo non casca” aveva detto Letta alla Camera dopo il voto a favore del Senato. Sono passati solo sette giorni e la realtà è già cambiata: dei gruppi autonomi Pdl nessuna traccia, di scissione dei berlusconiani neanche a parlarne. Nel centrodestra, però, la conferenza stampa dei ministri ha rinfocolato la lotta tra falchi e colombe. Gli <hi rend="#b">alfaniani</hi>, in netto vantaggio nella lotta interna per la presa del partito nel post <hi rend="#b">Cavaliere</hi>, sono tornati fedeli al capo e dettano la linea: di governo e della prossima campagna elettorale del Pdl (che in realtà non si è mai interrotta). Non solo. Alfano ha parlato da leader del partito, chiedendo agli avversari interni di abbassare i toni per restare uniti e di pensare al futuro Pdl nell’ottica della grande unione dei moderati, non nell’orizzonte “di un grande centro o delle larghe intese”.</p>
    <p>La risposta dei falchi? Per niente conciliante. “Proprio non riesco a comprendere il senso di una conferenza stampa, da cui emerge solo una rivendicazione dei risultati conseguiti dalla nostra delegazione ministeriale” ha detto <hi rend="#b">Sandro Bondi</hi>, secondo cui senza accenni al “dramma” di Berlusconi l’iniziativa dei ministri Pdl è “incomprensibile e perfino paradossale”. “All’amico Bondi dico che abbiamo fatto la conferenza stampa per elencare gli obiettivi di quanto fatto e quanto faremo come Pdl nel <hi rend="#b">governo</hi>” ha replicato Alfano. Che para i colpi e rilancia. Sia nel governo che nel Pdl.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>