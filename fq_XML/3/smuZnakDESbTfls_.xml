<doc sitename="Il Fatto Quotidiano" title="Sondaggi elettorali, Berlusconi ai domiciliari? &quot;Aumenterebbe i suoi voti&quot; - Il Fatto Quotidiano" author="Francesco Tamburini" date="2014-04-30" url="http://www.ilfattoquotidiano.it/2014/04/30/sondaggi-berlusconi-ai-domiciliari-gli-esperti-aumenterebbe-i-suoi-voti/968023/" hostname="ilfattoquotidiano.it" description="La decisione del tribunale di sorveglianza su Silvio Berlusconi “aumenterà sicuramente la popolarità del Cavaliere tra i suoi affezionati”. Di più. Se i giudici dovessero decidere di revocare l’affidamento ai servizi sociali optando per i domiciliari “gli elettori di Forza Italia penseranno di essere di fronte all’ennesimo sopruso nei confronti dell’ex premier”. Non ha dubbi il sondaggista …" categories="Elezioni Europee 2014" tags="Beppe Grillo;Forza Italia;Movimento 5 Stelle;PD;Renato Mannheimer;Silvio Berlusconi;Sondaggi Elettorali" fingerprint="799706f29026a76c">
  <main>
    <head rend="h1">Sondaggi elettorali, Berlusconi ai domiciliari? “Aumenterebbe i suoi voti”</head>
    <graphic src="https://st.ilfattoquotidiano.it/wp-content/uploads/2014/04/berlusconi-6404.jpg"/>
    <p>La decisione del <hi rend="#b">tribunale di sorveglianza</hi> su <hi rend="#b">Silvio Berlusconi </hi>“aumenterà sicuramente la popolarità del Cavaliere tra i suoi affezionati”. Di più. Se i giudici dovessero decidere di revocare l’affidamento ai servizi sociali optando per i domiciliari “gli elettori di Forza Italia penseranno di essere di fronte all’ennesimo sopruso nei confronti dell’ex premier”. Non ha dubbi il sondaggista <hi rend="#b">Renato Mannheimer</hi>, che tuttavia precisa: “Andando ai <hi rend="#b">domiciliari</hi> il Cavaliere <hi rend="#b">aumenterà il consenso</hi> tra i fedelissimi, ma farà sicuramente fatica a conquistare nuovi voti, dovendo rinunciare all’attività di campagna elettorale”. Insomma, chi in questi 20 anni ha votato Berlusconi potrebbe riavvicinarsi all’ex Cavaliere in modo direttamente proporzionale alla pena inflitta dal tribunale di sorveglianza (<ref target="http://www.ilfattoquotidiano.it/2014/04/29/berlusconi-frasi-su-affidamento-ai-servizi-sociali-al-vaglio-dei-giudici/967653/">che in queste ore sta vagliando le ultime interviste tv in cui l’ex premier ha duramente attaccato le toghe</ref>): “Una punizione maggiore potrebbe richiamare il voto emotivo dell’elettorato più affezionato a Berlusconi”, conferma <hi rend="#b">Antonio Noto</hi>, direttore di<hi rend="#b"> Ipr Marketing,</hi> sottolineando che “il consenso personale, nel caso del Cavaliere, va al di là della forza del partito” e che quindi “non è detto che l’aumento di fiducia si trasformi in un incremento dei voti per Forza Italia”.</p>
    <p>I due sondaggisti preferiscono non sbilanciarsi sulle conseguenze della decisione del tribunale di sorveglianza sui voti in termini percentuali, ma riconoscono che un aumento dei consensi sarebbe sicuramente prezioso, mai come ora, per il centrodestra. “<hi rend="#b">Forza Italia</hi> è in decisa flessione, al 19% dal 22% di un mese fa”, spiega Noto, “mentre il <hi rend="#b">Partito Democratico</hi> ha leggermente frenato al 33% e il <hi rend="#b">Movimento 5 Stelle</hi> è salito in pochi mesi dal 20 al 25 per cento”. <ref target="http://www.ilfattoquotidiano.it/2014/04/24/sondaggi-europee-5-stelle-a-due-passi-dal-pd-forza-italia-staccata-di-6-punti/962294/">L’ascesa di Beppe Grillo, secondo il sondaggista, è dovuta alla ventata di anti-politica e anti-europeismo</ref> sollevata alla vigilia delle elezioni europee. “</p>
    <p><ref target="http://www.ilfattoquotidiano.it/2014/04/26/sondaggi-crespi-boom-m5s-grazie-alla-svolta-comunicativa-di-grillo/964827/">M5s e Lega sono gli unici che stanno utilizzando una strategia di comunicazione in sintonia con le elezioni europee</ref>e per questo potrebbero beneficiarne in termini di consenso”, prosegue Noto, “mentre Forza Italia e Pd mantengono le tematiche a livello nazionale e superficiale, sbagliando tecnica”. Un concetto che sembra avere capito anche il centrodestra. “Non a caso Forza Italia sta correndo dietro a Grillo e alla Lega criticando l’Europa di</p>
    <p><hi rend="#b">Angela Merkel</hi>”, aggiunge Mannheimer, sottolineando che il dibattito contro</p>
    <p><hi rend="#b">l’austerity</hi>ha già portato voti al partito. A questo proposito, proprio martedì sul Quotidiano Nazionale</p>
    <p><hi rend="#b">Roberto Weber</hi>, patron dell’istituto di sondaggi</p>
    <p><hi rend="#b">Ixè</hi>, ha stimato che</p>
    <p><ref target="http://qn.quotidiano.net/primo_piano/2014/04/29/1058745-attacchi_alla_germania_valgono_punti.shtml">gli attacchi di Berlusconi alla Germania e ad Angela Merkel valgono fino a 4 punti</ref>percentuali alle elezioni.</p>
    <p>Il sondaggista lancia poi un avvertimento. “E’ presto per parlare, perché da Berlusconi possiamo aspettarci di tutto, soprattutto a pochi giorni dal voto”, afferma, dicendo di non essere stupito dalle ultime dichiarazioni dell’ex premier per cercare di acchiappare i voti di <hi rend="#b">anziani</hi> e “padroni di cani e gatti”, perché “l’esperienza delle ultime campagne elettorali insegna che il Cavaliere è un uomo di <hi rend="#b">marketing</hi> e che prima di parlare ha sempre studiato i sondaggi e fatto <hi rend="#b">analisi</hi> accurate”. Non sorprendono neanche i continui attacchi alla magistratura, che secondo Mannheimer “riflettono il pensiero di molti elettori, spietati contro i giudici”.</p>
    <p>L’unico politico italiano altrettanto abile ad attirare l’attenzione degli italiani, secondo i sondaggisti, è <hi rend="#b">Matteo Renzi</hi> che, <ref target="http://www.ilfattoquotidiano.it/2014/04/26/sondaggi-i-nuovi-voti-del-pd-ex-astenuti-m5s-e-pdl-ma-la-sinistra-scappa/964637/">come dimostra un recente sondaggio Ipsos, attrae sempre più i voti dei moderati perdendo per strada un pezzo dei voti storici</ref>. “Grazie alla sua comunicazione, dal Jobs Act alla promessa degli 80 euro in busta paga, ha portato il Pd dal 26% al 33%”, afferma Noto, sottolineando che il presidente del Consiglio “ha sempre puntato sugli <hi rend="#b">elettori moderati</hi>, che in Italia sono più numerosi rispetto a quelli di sinistra, e ora sta insistendo con questa strategia perché ha visto che funziona”. Al punto che, aggiunge Mannheimer, “si è spostato sempre più a destra per conquistare voti. Ma sa bene che <hi rend="#b">non può rinunciare</hi> agli elettori del Pd”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>