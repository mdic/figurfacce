<doc sitename="Il Fatto Quotidiano" title="La Zanzara, Toscani: &quot;Lutto nazionale per Berlusconi? Esagerato e ridicolo. È stato peggio di Mussolini perché ci ha tolto morale e dignità&quot; - Il Fatto Quotidiano" author="F Q" date="2023-06-15" url="https://www.ilfattoquotidiano.it/2023/06/15/la-zanzara-toscani-lutto-nazionale-per-berlusconi-esagerato-e-ridicolo-e-stato-peggio-di-mussolini-perche-ci-ha-tolto-morale-e-dignita/7195266/" hostname="ilfattoquotidiano.it" description="Berlusconi? Ecco l'analisi tagliente del fotografo" categories="Politica" tags="La Zanzara;Oliviero Toscani;Silvio Berlusconi" fingerprint="faa3e4a8a4c28319">
  <main>
    <p>“<hi rend="#b">Il lutto nazionale per la morte di Berlusconi? Esagerato e ridicolo</hi>. Purtroppo non avranno mai un lutto nazionale le persone normali, cioè tutte quelle persone che non hanno rubato o che non hanno fatto interesse privato in atti d’ufficio o che non hanno risposto alle 10 domande di <hi rend="#b">Repubblica</hi> (sul caso Noemi e Ruby, <hi rend="#i">ndr</hi>). Trovo tutto eccessivo, dallo stop alle votazioni nelle Camere ai <hi rend="#b">funerali di Stato, che sono stati fatti su misura per lui</hi>“. Inizia così, ai microfoni de <hi rend="#i"> La Zanzara</hi> (Radio24), l’analisi tagliente che il fotografo </p>
    <p><hi rend="#b">Oliviero Toscani</hi>fa della figura di</p>
    <p><hi rend="#b">Silvio Berlusconi</hi>, rendendosi protagonista di un fitto botta e risposta coi conduttori</p>
    <p>
      <hi rend="#b">Giuseppe Cruciani e David Parenzo.</hi>
    </p>
    <p/>
    <p>Toscani aggiunge: “<hi rend="#b">Berlusconi ha inciso sulla storia italiana negli ultimi 30 anni? Anche Mussolini</hi>, se è per questo. Non credo proprio che Berlusconi passerà alla storia come <hi rend="#b">Cavour</hi>. <hi rend="#b">E io non vorrei mai passare alla storia come Berlusconi.</hi> Lui in un certo momento storico aveva una tale maggioranza e un tale potere che avrebbe potuto dimostrare di essere un grande statista. E ha perso questa occasione. <hi rend="#b">Non è stato un grande statista e non passerà mai alla storia come tale</hi>“.<lb/> E rincara: “In un certo senso <hi rend="#b">Berlusconi è stato peggio di Mussolini,</hi> perché ci ha tolto una morale e una dignità che prima avevamo. Ci ha fatto diventare un popolo di ballerine, ci ha volgarizzato, ci ha messo rossetto, tacchi. Ci ha messo il culo di fuori”.<lb/> “Ma ha svecchiato il paese”, insorge Cruciani.<lb/> ” Ah, per svecchiare bisogna tirar fuori il culo?”, ribatte il fotografo.<lb/> “Ma c’erano <hi rend="#b">Mattarella</hi> e molti capi di Stato ai suoi funerali”, rilancia Parenzo.<lb/> “E va bene, <hi rend="#b">è la solita roba all’italiana</hi>“, risponde Toscani.</p>
    <p>Il fotografo poi si sofferma sugli scandali sessuali dell’ex Cavaliere: “Quelli erano la cosa meno grave, perché in realtà era tutto grave nella sua condotta. Come <hi rend="#b">Mussolini,</hi> aveva sicuramente una <hi rend="#b">concezione maschilista</hi> di dominio dell’uomo nel senso tradizionale italiano, per dimostrare che era un uomo e che scopare una donna al giorno era indice di virilità. Secondo me, invece, questo è un segno di <hi rend="#b">debolezza virile</hi>“.<lb/> E chiosa: “<hi rend="#b">Lavorare con Berlusconi? Gli dissi di no, perché non avrei mai potuto lavorare per e con lui.</hi> L’artista sceglie il suo Lorenzo il Magnifico e lui non lo era per la qualità che pretendo io. <hi rend="#b">Berlusconi non è che aveva gusto. Aveva troppo gusto.</hi> Il gusto è come il sale e lo zucchero. Ha innovato la televisione? – conclude – Ma non diciamo cazzate, andate in Canada a vedere cosa è la tv. <hi rend="#b">Berlusconi è stato sicuramente negativo per la cultura e per l’etica italiana.</hi> Basti pensare alle olgettine, ai suoi processi, al bunga bunga, a tutte quelle menate lì”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>