<doc sitename="Il Fatto Quotidiano" title="&quot;Era un grande statista, un vero riformatore&quot;. Ma neppure gli adulatori trovano una legge di Berlusconi che valga la pena ricordare - Il Fatto Quotidiano" author="Thomas Mackinson" date="2023-06-15" url="https://www.ilfattoquotidiano.it/2023/06/15/era-un-grande-statista-un-vero-riformatore-ma-neppure-gli-adulatori-trovano-una-legge-di-berlusconi-che-valga-la-pena-ricordare/7194422/" hostname="ilfattoquotidiano.it" description="La forma senza sostanza è retorica. I necrologi degli inconsolabili del Cavaliere ne sono pieni da giorni. La forma è quella solenne dei funerali di Stato, incartati con lenzuolate celebrative per il “grande riformatore che ha cambiato l’Italia” con la sua “rivoluzione liberale”. Inchiostro intinto in calamai neri e rossi, poco importa: il punto è …" categories="Politica" tags="Forza Italia;Giornali;Riforme;Silvio Berlusconi" fingerprint="bc82fe3a490d5db9">
  <main>
    <head rend="h1">“Era un grande statista, un vero riformatore”. Ma neppure gli adulatori trovano una legge di Berlusconi che valga la pena ricordare</head>
    <graphic src="https://st.ilfattoquotidiano.it/wp-content/uploads/2023/06/14/contratto_italiani_1200-690x358.jpg"/>
    <p>La <hi rend="#b">forma </hi>senza<hi rend="#b"> sostanza</hi> è retorica. I <hi rend="#b">necrologi</hi> degli inconsolabili del Cavaliere ne sono pieni da giorni. La forma è quella solenne dei funerali di Stato, incartati con lenzuolate celebrative per il “grande riformatore che ha cambiato l’Italia” con la sua “rivoluzione liberale”. Inchiostro intinto in calamai neri e rossi, poco importa: il punto è che dell’eredità patrimoniale è facile mettere in fila numeri, per quella politica è difficile trovare parole non di circostanza ma di sostanza. Perfino gli adulatori di sempre faticano a trovare uno straccio di <hi rend="#b">riforma</hi> cui appendere il feticcio da “statista” che meriti funerali di Stato dopo 3.339 giorni, nove anni, al governo. Meno che mai i sinceramente commossi.</p>
    <p>Una plastica prova della difficoltà si è vista ieri in diretta tv. A La7 era ospite la senatrice di Forza Italia <hi rend="#b">Stefania Craxi</hi>. Lilli Gruber le chiede dritto dritto: “Mi dica <hi rend="#b">una riforma importante</hi>, solo una, che Berlusconi ha lasciato in eredità a questo paese”. Risposta: “Ha fatto tante e piccole grandi cose”, ma quali non si sa, neppure ricorda l’unica forse, la <hi rend="#b">legge Sirchia</hi> contro il fumo di 20 anni fa. “Le <hi rend="#b">cose buon</hi>e sopravanzano quelle cattive…”, quali, boh. Molla il collegamento prima di svelare l’arcano in mondovisione. Cimentarsi nell’impresa, del resto, significa fare i conti con bicamerali fallite, <hi rend="#b">leggi ad personam</hi>, bavagli e così via.</p>
    <p>E allora, meglio starne alla larga o nel mezzo, coma fa<hi rend="#b"> Il Giornale</hi>, cioè lo storico giornale della famiglia Berlusconi. Ci prova, dedicando al tema un’intera pagina con due articoli, entrambi con lo stesso problema: a ogni riforma “memorabile” segue la </p>
    <p><hi rend="#b">postilla</hi>che è poi saltata, una buona idea ma poi…. Prendiamo quella ad</p>
    <p><hi rend="#b">Antonio D’Amato</hi>, ex presidente Confindustria. Titolo: “Le riforme fondamentali di Berlusconi”. “Ha recepito la voglia di cambiamento e ridato slancio al sistema”, promette l’occhiello, salvo trovare nel pezzo misure benedette dalle imprese (e maledette da chi le ha subite) come l’introduzione dei</p>
    <p><hi rend="#b">contratti a tempo determinato</hi>, la cancellazione dell’articolo 18 o la riforma delle pensioni e la “</p>
    <p><hi rend="#b">riforma fiscale</hi>” che “si proponeva di riportare più certezza del diritto ai contribuenti”. Una certezza che si rinnova di anno in anno, a suon di</p>
    <p><hi rend="#b">condoni fiscali</hi>e saldo-stralcio delle cartelle.</p>
    <p>A certificare il carrello vuoto delle riforme è stata ieri la presidente del Senato <hi rend="#b">Maria Elisabetta Casellati</hi>: “Aveva in mente il premierato, il progetto che aveva in mente dalla legislatura 2001-2006 in avanti, dedico al lui le riforme”. Lo aveva in mente, appunto. In mancanza di esempi, meglio buttarla sul lato umano. Per il ministro <hi rend="#b">Guido Crosetto</hi> “l’eredità politica di Berlusconi è la pragmaticità”, qualunque cosa voglia dire. Il testimone lo raccoglie Casini, che con B. è stato al governo dal 1994: “L’eredità politica? L’ha già presa la Meloni alle scorse elezioni”. Insomma, non era poi questo <hi rend="#b">gran fardello</hi> di tavole della legge di Mosé da caricarsi sulle spalle. Anche a sinistra, o giù di lì, si fa fatica ad ammettere che la “pragmaticità” al lato pratico lascia ben poco, salvo le<hi rend="#b"> false promesse</hi> su posti di lavoro, pensioni, dentiere. Insomma, tutti convinti che Berlusconi “entri nella Storia”, ma perché e a che titolo meglio non dirlo. Si vedrà. La parola al ministro dell’Interno <hi rend="#b">Matteo Piantedosi</hi>: “Un gigante che ha cambiato il Paese”, come e in che direzione non è dato sapere, sono dettagli. Tocca al ministro per i rapporti col Parlamento, <hi rend="#b">Luca Ciriani:</hi> “Ha segnato la storia. E’ stato uno <hi rend="#b">statista</hi>, la sua eredità continuerà ad essere viva”, come, quale, chissà.</p>
    <p>La sindrome delle frasi di circostanza contagia tutti. E così, un povero <hi rend="#b">Paolo Gentiloni</hi>, stretto tra il momento di cordoglio e il ruolo istituzionale (oggi rappresenta la Commissione Ue ai funerali), se ne esce con: “Berlusconi? Il suo ruolo <hi rend="#b">comunque straordinario</hi>”. Qualunque cosa significhi, nel bene e nel male, “comunque”. L’importante è non sminuire la cifra dello statista (cit Cesa, Brugnaro e tanti altri) nel bel mezzo dei funerali di Stato. Roba per “rancorosi”, come si legge in tanti editoriali e nelle <hi rend="#b">dichiarazioni</hi> di politici, che poi il lutto nazionale (mai concesso prima a un ex presidente del Consiglio) suona come un’imposizione. E il funerale di Stato come un funerale allo Stato. E non sta bene.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>