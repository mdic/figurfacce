<doc sitename="Il Fatto Quotidiano" title="Appalti Expo, Berlusconi: &quot;Gli scandali non riguardano Forza Italia&quot; - Il Fatto Quotidiano" author="RQuotidiano" date="2014-05-12" url="http://www.ilfattoquotidiano.it/2014/05/12/expo-berlusconi-gli-scandali-non-riguardano-forza-italia/982020/" hostname="ilfattoquotidiano.it" description="Forza Italia è estranea agli scandali Expo, Marcello Dell’Utri “da 20 anni è sottoposto a una dittatura” e anche la sua condanna per frode fiscale è stata “una costruzione particolare, la base della mia esclusione dal Parlamento, ciò che la sinistra ha tentato di fare dal ’94”. Silvio Berlusconi, in un’intervista a Tgcom 24 parla a …" categories="Politica" tags="Claudio Scajola;Expo 2015;Marcello Dell’Utri;Matteo Renzi;Silvio Berlusconi" fingerprint="12b6a474f1238105">
  <main>
    <head rend="h1">Appalti Expo, Berlusconi: “Gli scandali non riguardano Forza Italia”</head>
    <graphic src="https://st.ilfattoquotidiano.it/wp-content/uploads/2014/05/berlusconi_cesano_640.jpg"/>
    <p><hi rend="#b">Forza Italia</hi> è estranea agli scandali <hi rend="#b">Expo</hi>, <hi rend="#b">Marcello Dell’Utri</hi> “da 20 anni è sottoposto a una dittatura” e anche la sua condanna per frode fiscale è stata “una costruzione particolare, la base della mia esclusione dal <hi rend="#b">Parlamento</hi>, ciò che la sinistra ha tentato di fare dal ’94”. <hi rend="#b">Silvio Berlusconi</hi>, in un’intervista a <hi rend="#i">Tgcom 24</hi> parla a tutto tondo di politica, giustizia e del caso appalti scoppiato intorno agli appalti <hi rend="#b">Expo</hi> in <hi rend="#b">Lombardia</hi>. Dal quale esclude il coinvolgimento del suo partito. Poi <ref target="http://www.ilfattoquotidiano.it/2014/05/09/scajola-berlusconi-assurdo-arrestarlo-solo-perche-ha-aiutato-un-amico-latitante/979799/">torna sul caso Scajola</ref>, si dice pessimista su governo </p>
    <p><hi rend="#b">Renzi</hi>e non nasconde che il suo partito sta pensando di “non potere seguire le sue riforme”.</p>
    <p><hi rend="#b">Expo: “Forza Italia non c’entra nulla” – </hi>L’ex <hi rend="#b">Cavaliere</hi> nega qualsiasi responsabilità del suo partito rispetto <ref target="http://www.ilfattoquotidiano.it/2014/05/08/expo-2015-sei-nuovi-arresti-tra-loro-primo-greganti-e-angelo-paris/977191/">allo scandalo “bipartisan” sugli appalti Expo, che ha portato a sette arresti</ref>: “Noi non c’entriamo nulla, queste cose riguardano la vecchia </p>
    <p><hi rend="#b">Tangentopoli</hi>“. E avverte: “C’è</p>
    <p><hi rend="#b">molta aria fritta</hi>, in tutte le cose che riguardano</p>
    <p><hi rend="#b">appalti</hi>ci sono delle telefonate, è la vita”. Poi ricorda che era stato proprio il suo governo a volere l’</p>
    <p><hi rend="#b">Expo</hi>e a coinvolgere molti Paesi e riterrebbe gravissimi eventuali ritardi o impedimenti per l’evento del 2015 (“Guai se le cose non fossero perfette per il giorno di apertura”).</p>
    <p><hi rend="#b">Condanna Dell’Utri: “Da 20 anni è sottoposto a tortura” – </hi>Berlusconi difende anche l’amico e cofondatore di Forza Italia <hi rend="#b">Marcello Dell’Utri</hi>,<ref target="http://www.ilfattoquotidiano.it/2014/05/09/mafia-la-cassazione-conferma-la-condanna-definitiva-a-7-anni-per-dellutri/979886/"> condannato a 7 anni per concorso esterno in associazione mafiosa,</ref><ref target="http://www.ilfattoquotidiano.it/2014/05/11/dellutri-sogna-i-servizi-sociali-voglio-fare-come-berlusconi-sono-prigioniero-politico/980905/">che domenica si è dichiarato prigioniero politico</ref>: “Posso dire di conoscere Dell’Utri dall’università, è una <hi rend="#b">bravissima persona</hi>, ha una biblioteca straordinaria e una meravigliosa famiglia”. Poi, sulla condanna: “Da 20 anni, forse perché vicino a me, è sottoposto a una<hi rend="#b"> tortura di chi lo accusa di essere coinvolto con la mafia</hi>“. </p>
    <p><hi rend="#b">Caso Scajola: “In carcere perchè ha aiutato un amico in difficoltà” –</hi> Su <hi rend="#b">Scajola</hi>, arrestato con l’accusa di aver favorito la fuga del latitante ed ex parlamentare Forza Italia <hi rend="#b">Amedeo Matacena</hi>, Berlusconi ribadisce: “E’ in carcere perché ha aiutato un amico latitante in difficoltà come chiesto dalla moglie. Si sta esagerando: basti pensare che la metà delle persone che sono messe in carcere alla fine dei processi si rivelano innocenti”. E su<hi rend="#b"> Matacena</hi>, nonostante fosse stato eletto in Parlamento tra le file del suo partito, dice: “Io non lo ricordo, forse nel ’94 è stato parlamentare di Forza Italia per un po’”. </p>
    <p><hi rend="#b">“Sul governo Renzi sono pessimista” –</hi> Poi attacca il <hi rend="#b">governo Renzi</hi>, “il terzo non eletto dai cittadini”, con il suo premier che “è passato dalla segreteria del <hi rend="#b">Pd</hi> a <hi rend="#b">Palazzo Chigi</hi>“. “Se lo avessi fatto io – ha detto Berlusconi – ci sarebbe stata la rivoluzione”. L’ex Cavaliere considera il presidente del Consiglio “presidente di un governo di sinistra, è sostenuto in parlamento da parlamentari di sinistra e fa le cose che la sinistra ha sempre fatto. Finora ha solo aumentato tasse”. E aggiunge: “Posso dire che dopo le cose che ha fatto <hi rend="#b">Renzi</hi> come gli 80 euro solo ai <hi rend="#b">dipendenti</hi> e nulla per i <hi rend="#b">pensionati</hi>, noi stiamo ritenendo di non poter seguire la strada di queste proposte di riforme” del Senato. Anche sulla legge elettorale hanno cambiato l’accordo mettendo il <hi rend="#b">ballottaggio</hi>, una cosa inaccettabile”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>