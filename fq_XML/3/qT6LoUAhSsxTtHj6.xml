<doc sitename="Il Fatto Quotidiano" title="Rimborsi facili in Regione Campania, spuntano gli scontrini dei week end al mare - Il Fatto Quotidiano" author="Vincenzo Iurillo" date="2013-10-01" url="http://www.ilfattoquotidiano.it/2013/10/01/rimborsi-facili-in-regione-campania-spuntano-scontrini-dei-week-end-al-mare/729805/" hostname="ilfattoquotidiano.it" description="Ma che ci facevano gli scontrini relativi a consumi compiuti durante diversi week end a Castellabate (Salerno), rinomatissima località balneare del Cilento, e nella tranquilla Cusano Mutri (Benevento), un piccolo comune inserito nella guida tra i borghi più belli d’Italia, tra le ‘spese istituzionali’ per le quali il capogruppo del Nuovo Psi Gennaro Salvatore ha …" categories="Politica" tags="Regione Campania;Rimborsi;Scontrini Fiscali;Silvio Berlusconi;Stefano Caldoro" fingerprint="d4c1f1860be28934">
  <main>
    <head rend="h1">Rimborsi facili in Regione Campania, spuntano gli scontrini dei week end al mare</head>
    <p>Ma che ci facevano gli <hi rend="#b">scontrini</hi> relativi a consumi compiuti durante diversi week end a <hi rend="#b">Castellabate</hi> (Salerno), rinomatissima località balneare del <hi rend="#b">Cilento</hi>, e nella tranquilla Cusano Mutri (Benevento), un piccolo comune inserito nella guida tra i borghi più belli d’Italia, tra le ‘spese istituzionali’ per le quali il capogruppo del Nuovo Psi<hi rend="#b"> Gennaro Salvatore</hi> ha ottenuto il rimborso dalla Regione Campania? Bella domanda. La circostanza, mai emersa finora, è stata contestata a Salvatore nel corso dell’interrogatorio che si è svolto il 19 settembre. Il <hi rend="#b">capogruppo</hi>, ascoltato come persona indagata e assistito dall’avvocato <hi rend="#b">Alfonso Furgiuele</hi>, si è difeso giustificandosi con la confusione e il disordine personale e dei suoi collaboratori nella preparazione della documentazione da allegare alle richieste di <hi rend="#b">indennizzo</hi>. E sottolineando la correttezza e l’assenza di malafede nel suo operato e in quello del proprio ufficio.</p>
    <p>Tra le spese rimborsate, è sbucata pure quella relativa all’acquisto di una <hi rend="#b">bombola di gas</hi>. Utilizzata nella cucina di una casa di villeggiatura a Castellabate. La ‘scontrinopoli dei fine settimana’ è un particolare inedito dell’inchiesta sui rimborsi facili in Regione Campania condotta dal pm di Napoli<hi rend="#b"> Giancarlo Novelli</hi> e del nucleo tributario della Guardia di Finanza del capoluogo partenopeo. Inchiesta coordinata dal procuratore aggiunto <hi rend="#b">Francesco Greco</hi>, che ha iscritto nel registro degli indagati praticamente l’intero consiglio regionale con pochissime eccezioni, tra le quali il governatore della Campania <hi rend="#b">Stefano Caldoro</hi>, che è anche segretario nazionale del Nuovo Psi, la formazione socialista cofondatrice del Pdl di <hi rend="#b">Berlusconi</hi>.</p>
    <p>Un ‘minipartito’ che però in <hi rend="#b">Campania</hi> fa gruppo a sé e grazie alla confluenza di alcune liste minori vanta 7 consiglieri regionali. Guidati per l’appunto da Salvatore, che ricopre anche il ruolo di consigliere di Caldoro per i rapporti tra giunta e <hi rend="#b">consiglio</hi>. Il consulente tecnico della Procura ha passato al setaccio tutte le carte depositate in Regione dal ‘Nuovo Psi’ e ha segnalato al pm la presenza di un numero anomalo di ricevute e scontrini per spese effettuate durante i <hi rend="#b">week end</hi> in luoghi che è difficile collegare a manifestazioni politiche o eventi istituzionali. Una scientificità del ‘rimborso del sabato e della domenica’ che ha insospettito gli inquirenti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>