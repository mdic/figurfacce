<doc sitename="Il Fatto Quotidiano" title="Comunali Benevento, il ritorno di Mastella: Berlusconi lo vuole candidato - Il Fatto Quotidiano" author="F Q" date="2016-03-15" url="http://www.ilfattoquotidiano.it/2016/03/15/comunali-benevento-il-ritorno-di-mastella-berlusconi-lo-vuole-candidato/2547235/" hostname="ilfattoquotidiano.it" description="Il ritorno di Clemente Mastella. L’ex ministro del governo Prodi, da anni tornato nell’area di centrodestra, si vuole candidare a sindaco di Benevento. Lo ha chiesto a Silvio Berlusconi e il leader di Forza Italia, racconta la Stampa, l’ha definita una “fantastica notizia”. Dalla sua, spiega il giornale di Torino, ci sarebbero alcuni sondaggi di …" categories="Politica" tags="Campania;Clemente Mastella;Forza Italia;Francesca Pascale;Silvio Berlusconi" fingerprint="7b3aba6993c7d245">
  <main>
    <head rend="h1">Comunali Benevento, il ritorno di Mastella: Berlusconi lo vuole candidato</head>
    <graphic src="https://st.ilfattoquotidiano.it/wp-content/uploads/2016/03/berlusconi-mastella-675.jpg"/>
    <p>Il ritorno di <hi rend="#b">Clemente Mastella</hi>. L’ex ministro del governo Prodi, da anni tornato nell’area di centrodestra, si vuole candidare a<hi rend="#b"> sindaco di Benevento</hi>. Lo ha chiesto a <hi rend="#b">Silvio Berlusconi</hi> e il leader di Forza Italia, racconta la <hi rend="#i">Stampa</hi>, l’ha definita una “fantastica notizia”. Dalla sua, spiega il giornale di Torino, ci sarebbero alcuni sondaggi di <hi rend="#b">Ipr Marketing</hi> che darebbero l’ex europarlamentare al 31 per cento, dieci punti sopra a <hi rend="#b">Raffaele Del Vecchio</hi>, che dieci giorni fa ha vinto le primarie del Pd in città. A essere decisiva potrebbero essere stati i buoni uffici di <hi rend="#b">Sandra Lonardo</hi>, moglie di Mastella, con <hi rend="#b">Francesca Pascale</hi> e <hi rend="#b">Maria Rosaria Rossi</hi>, che in <hi rend="#b">Campania</hi> sono comunque punti di riferimento del partito. L’unica che potrebbe mettersi di traverso, spiega la <hi rend="#i">Stampa</hi>, potrebbe essere <hi rend="#b">Nunzia De Girolamo</hi>. Di certo Mastella farebbe breccia nell’elettorato di centro che in Campania è comunque ancora decisivo. Mastella, ha detto tra l’altro Berlusconi per convincere i suoi, “nella città di Benevento è conosciuto dal 97% dei cittadini”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>