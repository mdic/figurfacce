<doc sitename="Il Fatto Quotidiano" title="Matteo Renzi: &quot;Il governo di Letta deve diventare il governo del Pd&quot; - Il Fatto Quotidiano" author="RQuotidiano" date="2013-08-29" url="http://www.ilfattoquotidiano.it/2013/08/29/matteo-renzi-governo-di-letta-deve-diventare-governo-del-pd/695515/" hostname="ilfattoquotidiano.it" description="Matteo Renzi si candiderà in autunno alla segreteria del Partito Democratico. A rivelare i piani del sindaco di Firenze è L’Espresso, in un’intervista in cui si parla anche del governo Letta e del futuro a lungo termine del partito. Secondo Renzi, “il governo durerà”. “L’unico elemento imponderabile – spiega – si chiama Silvio Berlusconi. Ma …" categories="Politica" tags="Congresso PD;Enrico Letta;Governo Letta;Matteo Renzi;PD;PDL;Silvio Berlusconi" fingerprint="bcc7f2745907d3a5">
  <main>
    <head rend="h1">Matteo Renzi: “Il governo di Letta deve diventare il governo del Pd”</head>
    <graphic src="https://st.ilfattoquotidiano.it/wp-content/uploads/2013/08/renzi_interna-nuova.jpg" alt="Matteo Renzi"/>
    <p><hi rend="#b">Matteo Renzi</hi> si candiderà in autunno alla segreteria del <hi rend="#b">Partito Democratico</hi>. A rivelare i piani del sindaco di <hi rend="#b">Firenze</hi> è L’Espresso, in un’intervista in cui si parla anche del <hi rend="#b">governo Letta</hi> e del futuro a lungo termine del partito. </p>
    <p>Secondo Renzi, “il governo durerà”. “L’unico elemento <hi rend="#b">imponderabile</hi> – spiega – si chiama<hi rend="#b"> Silvio Berlusconi</hi>. Ma non ha nessuna convenienza reale a tentare la spallata. Poi, cosa farebbe?”. Anche perché se qualcuno si illude che possa essere lui a mandare in crisi il governo dall’interno del Pd, si sbaglia: “Non sarò mai io ad aprire una polemica o a metterlo in crisi, se c’è bisogno di un <hi rend="#b">nemico</hi>, spiacente, non sarò certo io a interpretare questo ruolo. Mi metto di lato”. </p>
    <p>Questo non vuol dire, però, che <hi rend="#b">Renzi</hi> approvi l’alleanza col <hi rend="#b">Pdl</hi>: “Le <hi rend="#b">larghe intese</hi> non possono diventare un’ideologia, come vorrebbe qualcuno, la politica deve restituire speranza”, afferma. Il sindaco di Firenze pare dunque aspettare il suo momento. Che potrebbe venire presto. E intanto – dice – fa il ‘tifo’ per il suo partito: “Se il governo dura e fa le cose, e io <hi rend="#b">spero</hi> che sia così, il Pd dovrà incalzarlo ogni giorno con una sua proposta. In questi mesi si è sentita solo la voce del <hi rend="#b">Pdl</hi> sull’<hi rend="#b">Imu</hi>, questione rilevantissima, per carità, ma non è l’unica cosa che interessa agli italiani”. Qualche altro punto sul tavolo lo mette lui: “La<hi rend="#b"> legge elettorale</hi> su modello di quella dei sindaci, funziona benissimo. Oppure il taglio delle <hi rend="#b">pensioni d’oro</hi>. Il governo Letta deve diventare il governo del <hi rend="#b">Pd</hi>“, conclude il suo ragionamento. </p>
    <p>Questo in attesa delle prossime <hi rend="#b">primarie</hi> interne al partito. Secondo L’Espresso, anche se l’annuncio non è ancora arrivato, “il sindaco di Firenze aspetta che finalmente il congresso del Pd sia convocato con l’assemblea del 20-21 settembre per <hi rend="#b">formalizzare</hi> la scelta con un evento speciale modello <hi rend="#b">Leopolda</hi>“. La decisione, dunque, sarebbe già presa. Nei prossimi mesi, Renzi è pronto a prendere in mano le redini del Partito Democratico. Poi, nel 2014, potrebbe puntare ad un seggio al<hi rend="#b"> parlamento europeo</hi>. Sempre che non ci siano altre <hi rend="#b">elezioni</hi> più importanti prima dove correre. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>