<doc sitename="Il Fatto Quotidiano" title="Corte Costituzionale e Csm, tra i candidati spuntano in nomi di La Russa e Violante - Il Fatto Quotidiano" author="Fabrizio d'Esposito" date="2014-09-05" url="http://www.ilfattoquotidiano.it/2014/09/05/violante-e-la-russa-alla-corte-costituzionale-ecco-laltro-patto-del-nazareno/1111023/" hostname="ilfattoquotidiano.it" description="C’è persino il noto ghigno mefistotelico di Ignazio La Russa nel patto del Nazareno tra il Pregiudicato e lo Spregiudicato sulla giustizia. La novità riguarda il Csm e rimbalza nel primo giorno di “scuola” della Camera dopo la pausa estiva. Il grosso dei deputati ancora manca ma i pochi che arrivano sono concentrati sulla doppia …" categories="Politica" tags="Corte Costituzionale;Luciano Violante;Matteo Renzi;Silvio Berlusconi" fingerprint="639457f2e836793f">
  <main>
    <head rend="h1">Corte Costituzionale e Csm, tra i candidati spuntano in nomi di La Russa e Violante</head>
    <graphic src="https://st.ilfattoquotidiano.it/wp-content/uploads/2014/09/la-russa-violante_640.jpg"/>
    <p>C’è persino il noto ghigno mefistotelico di <hi rend="#b">Ignazio La Russa</hi> nel patto del Nazareno tra il Pregiudicato e lo Spregiudicato sulla giustizia. La novità riguarda il Csm e rimbalza nel primo giorno di “scuola” della Camera dopo la pausa estiva. Il grosso dei deputati ancora manca ma i pochi che arrivano sono concentrati sulla doppia intesa Bierre (copyright Formica) per i due componenti politici della Consulta e gli otto laici del Consiglio superiore della magistratura. E l’ex camerata La Russa, già reggente di An e triumviro del Pdl e oggi nella meloniana <hi rend="#b">Fratelli d’Italia</hi>, è uno dei nomi più quotati per il Csm.</p>
    <p>L’accordo prevede che al centrodestra vadano due posti (in totale: quattro al Pd, compreso il vicepresidente; uno a Sel; uno ai centristi) e il ticket berlusconiano è composto da <hi rend="#b">Elisabetta Casellati</hi>, ex sottosegretario, e da La Russa, appunto. Ma l’ostacolo maggiore all’operazione potrebbe essere lo stesso interessato. Spiega un forzista che segue la trattativa: “La Russa ha 67 anni e vuole garantirsi una poltrona di spessore per il futuro. Ma non quella del Csm, che dura solo 4 anni. La sua preferenza è per la<hi rend="#b"> Corte costituzionale</hi>, dove il mandato è di nove anni”. Per la Consulta i due candidati favoriti sono però altri. Il primo sicuro di farcela, dopo altri tentativi andati a vuoto, è l’ex dalemiano <hi rend="#b">Luciano Violante</hi>, in quota Pd. Sul fronte di B., invece, il giannilettiano <hi rend="#b">Antonio Catricalà</hi> avrebbe più possibilità del previtiano <hi rend="#b">Donato Bruno</hi>. Senza dimenticare, va precisato, che potrebbe ritornare in pista, dopo essere stato bruciato due mesi fa, lo storico legale dell’ex Cavaliere: <hi rend="#b">Niccolò Ghedini</hi>.</p>
    <p>Le ambizioni di La Russa hanno un effetto anche sulla guerra scoppiata per il Csm dentro Forza Italia e che contemplano le speranze di alcuni primi non eletti alla Camera. Nella rosa azzurra per l’organo di autogoverno dei magistrati ci sono infatti <hi rend="#b">Antonio Marotta</hi> e <hi rend="#b">Carlo Sarro</hi>, due deputati campani. Nel primo caso, l’elezione nel Csm libererebbe il seggio per Amedeo Laboccetta, rimasto fuori dalla Camera nella circoscrizione <hi rend="#b">Campania 1</hi>. Viceversa, se dovesse andare Sarro, già legato a <hi rend="#b">Nicola Cosentino</hi>, a tornare in Parlamento sarebbe <hi rend="#b">Michele Pisacane</hi> (Campania 2). A completare il quadro degli aspiranti c’è poi <hi rend="#b">Francesco Paolo Sisto</hi>, altro deputato forzista, vicinissimo al leader della fronda interna, <hi rend="#b">Raffaele Fitto</hi>.</p>
    <p>Il patto tra Berlusconi e Renzi avrebbe trovato una soluzione anche per la questione del vicepresidente. Al momento il nome su cui è stato chiuso l’accordo è quello di <hi rend="#b">Massimo Brutti</hi>, altro ex dalemiano. Più basse, quindi, le quotazioni di <hi rend="#b">Giovanni Fiandaca</hi>, il giurista negazionista della trattativa Stato-mafia. Sugli altri nomi del Pd, la sensazione è che Renzi alla fine spariglierà le proposte arrivate sul suo tavolo e imporrà personalità rimaste coperte. Per esempio, <hi rend="#b">Giuseppe Fanfani</hi>, sindaco di Arezzo e nipote del fu leader democristiano. Fanfani vanta una credenziale decisiva in questa fase: è amico e compaesano di <hi rend="#b">Maria Elena Boschi</hi>, vestale di governo del renzismo. In ogni caso, in vista della fatidica data del 10 settembre, i tasselli del mosaico vanno riunendosi dopo un lungo stallo che ha costretto Napolitano a un ultimatum.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>