<doc sitename="Il Fatto Quotidiano" title="Amnistia e indulto, già pronti tre ddl per salvare Silvio dall'interdizione per diritti Tv - Il Fatto Quotidiano" author="Antonella Mascali" date="2013-10-09" url="http://www.ilfattoquotidiano.it/2013/10/09/amnistia-e-indulto-gia-pronti-tre-ddl-per-salvare-silvio-dallinterdizione/737822/" hostname="ilfattoquotidiano.it" description="La ministra dell’Interno Annamaria Cancellieri, che per prima, a giugno, lanciò la proposta di amnistia e indulto, respinge l’opinione di chi pensa che in questo modo Silvio Berlusconi si potrebbe salvare dalla condanna per frode fiscale al processo Mediaset. “È una falsa idea, è il Parlamento che decide per quali reati prevedere l’amnistia e non …" categories="Giustizia" tags="Amnistia;Indulto;Processo Mediaset;Silvio Berlusconi" fingerprint="6baad36273d3c965">
  <main>
    <head rend="h1">Amnistia e indulto, già pronti tre ddl per salvare Silvio dall’interdizione per diritti Tv</head>
    <graphic src="https://st.ilfattoquotidiano.it/wp-content/uploads/2013/10/berlusconi-interna-nuova.jpg" alt="Silvio Berlusconi"/>
    <p>La ministra dell’Interno <hi rend="#b">Annamaria Cancellieri</hi>, che per prima, a giugno, lanciò la proposta di <hi rend="#b">amnistia</hi> e <hi rend="#b">indulto</hi>, respinge l’opinione di chi pensa che in questo modo <hi rend="#b">Silvio Berlusconi</hi> si potrebbe salvare dalla condanna per <hi rend="#b">frode fiscale</hi> al processo Mediaset. “È una falsa idea, è il Parlamento che decide per quali reati prevedere l’amnistia e non è mai successo che si occupasse di <hi rend="#b">reati finanziari</hi>“. Ma se non sarà così, a Berlusconi verrebbe cancellata totalmente la pena per frode fiscale, compresa l’<hi rend="#b">interdizione dai pubblici uffici</hi>: l’amnistia, secondo il codice, “estingue il reato e fa cessare l’esecuzione della condanna e le <hi rend="#b">pene accessorie</hi>“.</p>
    <p>Ovviamente per il leader del Pdl resterebbero in piedi gli altri procedimenti in corso, a cominciare da <hi rend="#b">Ruby</hi>, per tipo di reato ed entità della pena.</p>
    <p>Per quanto riguarda il processo Mediaset, Berlusconi potrebbe cavarsela anche in caso di indulto, nonostante solitamente cancelli la<hi rend="#b"> pena principale</hi> ma non quella accessoria.</p>
    <p>In Parlamento, infatti, ci sono <hi rend="#b">disegni di legge</hi>, due al Senato e uno alla Camera, che prevedono proprio il <hi rend="#b">salvataggio del leader del Pdl</hi>: in caso di indulto scatta la cancellazione delle pene accessorie temporanee. Un progetto è stato presentato dai senatori democratici <hi rend="#b">Luigi Manconi</hi>, <hi rend="#b">Paolo Corsini</hi> e<hi rend="#b"> Mario Tronti</hi> nonché da <hi rend="#b">Luigi Compagna</hi>, senatore del <hi rend="#b">gruppo misto</hi>. Già nella precedente legislatura, Compagna, come senatore del Pdl, provò a inserire un emendamento <hi rend="#b">“salva Silvio”</hi> alla controversa modifica del <hi rend="#b">reato di concussione</hi> contenuta nella legge Severino.</p>
    <p>Il disegno di legge su amnistia e indulto, presentato al Senato il 15 marzo scorso, prevede l’amnistia per tutti “i reati commessi entro il 14 marzo 2013 per i quali è stabilita una <hi rend="#b">pena detentiva non superiore nel massimo a quattro anni”</hi>. Per quanto riguarda l’indulto “è concesso nella misura di tre anni in linea generale e di cinque per i soli detenuti in gravi condizioni di salute”.</p>
    <p>Ed ecco la postilla fatta a misura di Berlusconi, per la condanna Mediaset: “È concesso indulto, per intero, per le pene accessorie temporanee, conseguenti a condanne per le quali è applicato anche solo in parte l’indulto”. <hi rend="#b">Un altro ddl fotocopia</hi> è a sola firma Manconi-Compagna. Anche alla Camera c’è un progetto di legge che prevede le <hi rend="#b">pene accessorie temporanee indultabili</hi>, l’ha firmato il deputato del Pd, <hi rend="#b">Sandro Gozi</hi>.</p>
    <p>Dunque, se dovesse esserci l’indulto, così come previsto da questi testi, per Berlusconi la pena per frode fiscale <hi rend="#b">sfumerebbe</hi>. Non solo quella principale, già ridotta all’osso dall’i<hi rend="#b">ndulto del 200</hi>6 (dei 4 anni inflitti ne dovrà scontare solo 9 mesi) ma anche la pena accessoria dell’interdizione ai pubblici uffici, inizialmente stabilita a 5 anni, ma che, dopo la sentenza della Cassazione, dovrà essere ricalcolata dalla Corte d’Appello di Milano il prossimo <hi rend="#b">19 ottobre</hi>: potrà infliggere da un minimo di un anno a un massimo di tre anni, sulla base della normativa tributaria. L’interdizione sarà definitiva probabilmente entro l’anno, amnistia e indulto permettendo. Berlusconi, già nel 1990<hi rend="#b"> ha beneficiato di un’amnistia</hi> che ha azzerato un procedimento per <hi rend="#b">falsa testimonianza</hi> sulla sua iscrizione alla <hi rend="#b">P 2</hi> di <hi rend="#b">Licio Gelli</hi>.</p>
    <p>
      <hi rend="#i">da Il Fatto Quotidiano del 9 ottobre 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>