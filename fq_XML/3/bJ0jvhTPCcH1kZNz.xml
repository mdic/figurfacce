<doc sitename="Il Fatto Quotidiano" title="Riforme, economia e sinistra Pd: Renzi sempre più tentato dal ricatto di Berlusconi - Il Fatto Quotidiano" author="Sara Nicoli" date="2014-09-05" url="http://www.ilfattoquotidiano.it/2014/09/05/riforme-economia-e-sinistra-pd-renzi-in-difficolta-forza-italia-si-avvicina/1111123/" hostname="ilfattoquotidiano.it" description="Dicono che il nuovo patto del Nazareno, quello che verrà suggellato intorno alla metà di settembre quando Silvio Berlusconi vedrà nuovamente Matteo Renzi a Palazzo Chigi, avrà come piatto forte la legge elettorale (che dalla prossima settimana inizia il suo iter in commissione e su cui vanno definite le modifiche rispetto al testo dell’Italicum) e …" categories="Politica" tags="Governo Renzi;Italicum;Legge Elettorale;Maria Elena Boschi;Matteo Renzi;Silvio Berlusconi" fingerprint="edad7261eb2e803c">
  <main>
    <head rend="h1">Riforme, economia e sinistra Pd: Renzi sempre più tentato dal ricatto di Berlusconi</head>
    <graphic src="https://st.ilfattoquotidiano.it/wp-content/uploads/2014/09/renzi-6403.jpg"/>
    <p>Dicono che il nuovo <hi rend="#b">patto del Nazareno</hi>, quello che verrà suggellato intorno alla metà di settembre quando <hi rend="#b">Silvio Berlusconi</hi> vedrà nuovamente <hi rend="#b">Matteo Renzi</hi> a Palazzo Chigi, avrà come piatto forte <ref target="http://www.ilfattoquotidiano.it/2014/09/03/legge-elettorale-litalicum-non-e-piu-una-priorita-fuori-dal-calendario-del-senato/1108227/">la legge elettorale (che dalla prossima settimana inizia il suo iter in commissione e su cui vanno definite le modifiche rispetto al testo dell’Italicum) </ref>e il proseguimento della riforma costituzionale per </p>
    <p><hi rend="#b">l’abolizione del Senato</hi>e la modifica del</p>
    <p><hi rend="#b">titolo V</hi>. In realtà, il “tagliando” tra i due leader avverrà soprattutto su altri temi, primo fra tutti la tenuta del governo e il proseguimento della legislatura davanti al possibile terremoto che potrebbe scatenarsi su Renzi, anche – e soprattutto – per colpa dell’opposizione interna al</p>
    <p><hi rend="#b">Pd</hi>, se il governo non dovesse ottenere a breve da Bruxelles il via libera per allentare la morsa del rigore economico in modo da consentire le riforme.</p>
    <p>Quello che, infatti, è ogni giorno più chiaro al Cavaliere, è che Renzi si è messo da solo con le spalle al muro; senza nuove risorse, derivanti da una posizione meno rigorista dell’Europa sui conti italiani, gran parte delle riforme annunciate dal governo, a partire proprio da quella della scuola e dall’altra sulla pubblica amministrazione, rischiano di restare al palo. Ecco che, quindi, i rapporti di forza tra Renzi e Berlusconi si stanno rapidamente capovolgendo: non più il premier che rilegittima sempre più il Cavaliere, rendendolo più che mai statista e “padre costituente” (<ref target="http://www.ilfattoquotidiano.it/2014/09/03/ucraina-berlusconi-vuole-fare-mister-pesc-io-possibile-ambasciatore-di-pace-per-lue/1109555/">per non parlare della possibile assegnazione di un ruolo di mediazione sul fronte estero con Putin per la questione Ucraina</ref>), ma Berlusconi che con i voti di Forza Italia si dirà pronto a fare da </p>
    <p><hi rend="#b">stampella</hi>al governo se dovessero mancare i voti nella maggioranza. Soprattutto dentro il Pd. E lo farà. Dice, infatti, uno come</p>
    <p><hi rend="#b">Ignazio Abrignani</hi>, vice presidente della commissione Attività Produttive della Camera e uomo molto vicino a Berlusconi: “Da tempo noi di Forza Italia diciamo che siamo</p>
    <p><hi rend="#b">pronti a collaborare</hi>a ricette economiche che sono nostre come abbassare le tasse e soprattutto a fare quelle riforme che noi abbiamo iniziato da tempo. Oggi</p>
    <p><hi rend="#b">Renato Brunetta</hi>dice che nel momento in cui il Paese è in grave difficoltà mettersi insieme superando gli aspetti ideologici di ogni singola riforma sia un fatto opportuno ”.</p>
    <p>Più che un tagliando dell’accordo del Nazareno, insomma, quello che si sembra configurarsi a breve a palazzo Chigi sarà una sorta di patto mefistofelico, con Berlusconi vero regista occulto dell’esecutivo su tutti i fronti, dall’Italicum alla<hi rend="#b"> riforma della giustizia</hi> (ma previa revisione del <hi rend="#b">falso in bilancio</hi>, che così come l’ha scritto <hi rend="#b">Orlando</hi> non convince), pur di non correre verso le elezioni a breve, visto che Forza Italia non è pronta. Proprio come Renzi, che ora vede la sua parabola in discesa. Tutto questo, senza che Berlusconi debba dar seguito a quella proposta indecente, paventata qualche mese fa, di entrare nella maggioranza, proposta che, quantomeno, avrebbe messo Renzi in grande imbarazzo; un conto è “fare le riforme con tutti”, un altro governare con il Caimano. Però, di fatto, di questo si tratterà; Renzi avrà, in buona sostanza, <hi rend="#b">l’appoggio esterno</hi> di Forza Italia e da questo apporto fondamentale dipenderà mani e piedi, a partire dalla ripresa dei lavori parlamentari e non solo se una parte del suo Pd, ma anche solo <hi rend="#b">Scelta Civica</hi> insieme con i Popolari e gli alfaniani di Ncd dovessero voltargli le spalle. </p>
    <p>Più che un patto, insomma, un “ricatto” a cui Renzi sa di non potersi sottrarre; malgrado gli istituti di sondaggio confermino il <hi rend="#b">gradimento dell’elettorato</hi>, è cominciato l’autunno anche per l’esecutivo; troppe promesse, nessuna risposta, proteste clamorose in fieri (<ref target="http://www.ilfattoquotidiano.it/2014/09/04/blocco-contratti-pa-sindacati-polizia-e-cocer-pronti-a-sciopero-forze-dellordine/1110793/">lo sciopero delle forze dell’ordine, mai successo prima</ref>) in vista nuovi tagli, un Def ancora tutto da scrivere ma che nulla di buono promette, incertezza sulle intenzioni dell’Europa e troppi pochi soldi per fare troppo. Una situazione che, per Berlusconi, è manna da cielo. Ecco perché, almeno a sentire voci dell’entourage arcoriano più stretto, le intenzioni del Cavaliere andrebbero anche oltre questo schema di gioco che lo dà vincente a tavolino; in cambio dell’appoggio, il Cavaliere è pronto a chiedere molto, anche giusto per dare il via libera all’innalzamento delle soglie nella nuova legge elettorale che è stato chiesto dal Capo dello Stato in persona in un colloquio avvenuto con la ministra <hi rend="#b">Maria Elena Boschi</hi>; non solo la giustizia, ma anche depennare<ref target="http://www.ilfattoquotidiano.it/2014/09/05/violante-e-la-russa-alla-corte-costituzionale-ecco-laltro-patto-del-nazareno/1111023/"> nomi sgraditi nella corsa delle nuove nomine al Csm e alla Corte Costituzionale</ref> e di rendere lo </p>
    <p><hi rend="#b">Sblocca Italia</hi>qualcosa di “meno timido” per dare fiducia alle imprese. Intanto, martedì 9 settembre è convocato l’ufficio di presidenza della commissione Affari Costituzionali di Montecitorio ed il presidente</p>
    <p><hi rend="#b">Anna Finocchiaro</hi>ha già fatto sapere che incontrerà sia Renzi sia la Boschi proprio per discutere dell’iter della</p>
    <p><hi rend="#b">legge elettorale</hi>. Che sarà deciso non prima di una telefonata ad Arcore. Come sempre, da vent’anni a questa parte. E il ricatto del Cavaliere va.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>