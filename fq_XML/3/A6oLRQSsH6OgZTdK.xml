<doc sitename="Il Fatto Quotidiano" title="Silvio Berlusconi su intervento al cuore: &quot;Mi affido a Dio e ai medici. Forza Italia è operativa&quot; - Il Fatto Quotidiano" author="F Q" date="2016-06-10" url="http://www.ilfattoquotidiano.it/2016/06/10/silvio-berlusconi-su-intervento-al-cuore-mi-affido-a-dio-e-ai-medici-forza-italia-e-operativa/2816605/" hostname="ilfattoquotidiano.it" description="“Sono sereno, e affronto questo passaggio delicato affidandomi a Dio e alla straordinaria professionalità dei medici e del personale del San Raffaele. Seguo da qui le vicende politiche in vista dei ballottaggi, e chiedo a tutte le donne e gli uomini di Forza Italia il massimo impegno per far prevalere i candidati del centro-destra ovunque …" categories="Politica" tags="Forza Italia;Milano;San Raffaele;Silvio Berlusconi" fingerprint="fee59257b84d476d">
  <main>
    <head rend="h1">Silvio Berlusconi su intervento al cuore: “Mi affido a Dio e ai medici. Forza Italia è operativa”</head>
    <graphic src="https://st.ilfattoquotidiano.it/wp-content/uploads/2016/03/berlusconi-6751.jpg"/>
    <p>“Sono sereno, e affronto questo passaggio delicato affidandomi a <hi rend="#b">Dio</hi> e alla straordinaria professionalità dei <hi rend="#b">medici</hi> e del personale del <hi rend="#b">San Raffaele</hi>. Seguo da qui le vicende politiche in vista dei <hi rend="#b">ballottaggi</hi>, e chiedo a tutte le <hi rend="#b">donne</hi> e gli uomini di <hi rend="#b">Forza Italia</hi> il massimo impegno per far prevalere i candidati del centro-destra ovunque siano in campo”. <hi rend="#b">Silvio Berlusconi</hi>, in una dichiarazione diffusa dall’ufficio stampa del suo <hi rend="#b">partito</hi>, parla dell’intervento alla valvola aortica al quale sarà sottoposto la settimana prossima. Il suo comunicato arriva all’indomani delle parole del medico personale <ref target="http://www.ilfattoquotidiano.it/2016/06/09/silvio-berlusconi-sara-operato-al-cuore-medico-intervento-per-la-sostituzione-della-valvola-aortica/2813664/"> Alberto Zangrillo, che aveva riferito come l’ex presidente del Consiglio fosse “arrivato in ospedale in condizioni molto severe”</ref> e avesse “rischiato la </p>
    <p><hi rend="#b">vita</hi>“.</p>
    <p>Ma nel comunicato riserva spazio anche alla <hi rend="#b">politica</hi>. Oltre a ricordare che seguirà dall’ospedale milanese il secondo turno delle amministrative, sottolinea che <hi rend="#b">Forza Italia</hi> “è pienamente operativa nei suoi <hi rend="#b">organismi nazionali</hi> e <hi rend="#b">periferici</hi> ed è perfettamente in grado di operare in questi giorni di mia <hi rend="#b">forzata</hi><hi rend="#b">assenza</hi>“. Peraltro l’affaticamento dovuto all’impegno politico delle ultime settimane ha suscitato la reazione della primogenita <hi rend="#b">Marina</hi>, che si è scagliata contro l’incapacità del cerchio magico di percepire la gravità delle sue condizioni di salute. Arrivata al San Raffaele intorno alle 14, la presidente di Fininvest e di Mondadori ha assicurato che l’umore del padre “è buono”.</p>
    <p>Nel comunicato, poi, <hi rend="#b">Berlusconi</hi> ha ringraziato “tutti coloro che mi hanno fatto pervenire manifestazioni di affetto ed espressioni augurali, mi hanno davvero commosso. Non dimenticherò le parole di amici – continua – di esponenti politici, di collaboratori di una vita di lavoro, dei moltissimi <hi rend="#b">sostenitori</hi> che mi hanno fatto sentire la loro vicinanza con calore straordinario”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>