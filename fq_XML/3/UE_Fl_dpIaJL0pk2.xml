<doc sitename="Il Fatto Quotidiano" title="Da Bush ad Aznar, fino a Blair: i funerali di Stato di Berlusconi disertati dai capi di governo e dai leader internazionali &quot;amici&quot; - Il Fatto Quotidiano" author="Gianni Rosini" date="2023-06-14" url="https://www.ilfattoquotidiano.it/2023/06/14/da-bush-ad-aznar-fino-a-blair-i-funerali-di-stato-per-berlusconi-disertati-dai-capi-di-stato-e-pure-dai-leader-internazionali-amici/7194227/" hostname="ilfattoquotidiano.it" description="I capi di Stato dei più importanti Paesi europei disertano. E anche i leader del passato, &quot;amici storici&quot;" categories="Mondo" tags="Silvio Berlusconi" fingerprint="fceb5212580ec19c">
  <main>
    <head rend="h1">Da Bush ad Aznar, fino a Blair: i funerali di Stato di Berlusconi disertati dai capi di governo e dai leader internazionali “amici”</head>
    <graphic src="https://st.ilfattoquotidiano.it/wp-content/uploads/2023/06/14/berlusconi-bush-690x362.jpg"/>
    <p>C’era l’alleato europeo, tedesco della Csu e presidente del Partito Popolare Europeo, <hi rend="#b">Manfred Weber</hi>. C’era l’ex compagno di partito, da lui difeso fino in fondo, fino alla sua espulsione dal Ppe, il premier ungherese <hi rend="#b">Viktor Orban</hi>. C’erano l’emiro del Qatar <hi rend="#b">Tamim bin Ḥamad al-Thani</hi> e il presidente iracheno <hi rend="#b">Abdul Latif Rashid</hi>, il premier albanese <hi rend="#b">Edi Rama</hi> e i capitani reggenti di San Marino, <hi rend="#b">Alessandro Scarano</hi> e <hi rend="#b">Adele Tonnini</hi>. A fare notizia ai funerali di <hi rend="#b">Silvio Berlusconi</hi> sono però le <hi rend="#b">assenze</hi> dei leader internazionali di oggi e di ieri. Quelli conosciuti nel corso dei suoi quattro mandati a <hi rend="#b">Palazzo Chigi</hi>, quelli incontrati nel corso delle sedute del <hi rend="#b">Consiglio europeo</hi>, quelli che ha visitato e accolto da <hi rend="#b">ministro degli Esteri</hi>. E soprattutto quelli che ha sempre considerato <hi rend="#b">“amici”</hi>.</p>
    <p>Per ovvi motivi non poteva esserci <hi rend="#b">Vladimir Putin</hi>, ma l’altro grande leader, alleato nella <hi rend="#b">Nato</hi> e considerato un amico, <hi rend="#b">Recep Tayyip Erdoğan</hi>, non ha messo piede in Italia e ha preferito inviare l’appena nominato ministro degli esteri <hi rend="#b">Hakan Fidan</hi>. Questo nonostante i rapporti tra lui e Berlusconi sono sempre stati considerati stretti, dato che fu lo stesso leader di Forza Italia a raccontare di aver sfruttato il loro rapporto personale per convincere il <hi rend="#i">Sultano</hi> di Ankara, nel 2009, a togliere il veto sulla nomina di <hi rend="#b">Anders Fogh Rasmussen</hi> come segretario generale del Patto Atlantico.</p>
    <p>Mancava anche un altro storico alleato, con il quale Berlusconi nel 2002 riuscì a mettere in piedi i colloqui che portarono alla firma degli <hi rend="#b">accordi di Pratica di Mare</hi>: il 76enne <hi rend="#b">George W. Bush</hi>. Dagli <hi rend="#b">Stati Uniti</hi> non è venuto, come prevedibile, <hi rend="#b">Joe Biden</hi>, non è venuta la sua vice <hi rend="#b">Kamala Harris</hi> e nemmeno il segretario di Stato, <hi rend="#b">Antony Blinken</hi>. Ma quello tra Bush e Berlusconi fu non solo un rapporto tra capi dell’esecutivo di Paesi alleati, tra leader che condividevano un’idea di Stato e di mondo abbastanza simile, ma tra due amici. Furono loro stessi a definirsi tali nei primi anni del 2000, come testimonia anche la visita del politico di Arcore al <hi rend="#b">ranch</hi> del capo della Casa Bianca nel 2003. Rapporto simile a quello che lo ha legato all’ex primo ministro britannico, il 70enne <hi rend="#b">Tony Blair</hi>, anche lui assente. Fu lui l’altro artefice dell’<hi rend="#b">invasione occidentale dell’Iraq</hi> alla quale Berlusconi diede il proprio appoggio e quello dell’Italia. E fu anche con lui che il leader di Forza Italia decise di condividere una <hi rend="#b">vacanza a Porto Cervo</hi>, nel 2004, quella della famosa <hi rend="#b">bandana</hi> immortalata nelle foto dell’epoca.</p>
    <p>Rimanendo in Europa, non c’era certo da aspettarsi la presenza di <hi rend="#b">Angela Merkel</hi>, che con Berlusconi non ha mai avuto un rapporto idilliaco e che, comunque, ha deciso di non partecipare più a eventi istituzionali, o di <hi rend="#b">Nicolas Sarkozy</hi>. Dalla <hi rend="#b">Germania</hi> non si registrano presenze di spicco e tantomeno dalla <hi rend="#b">Francia</hi>, con <hi rend="#b">Parigi</hi> che ha deciso di inviare l’ambasciatore a Roma. Una scelta, questa, che stride con quelle prese nel recente passato: ai funerali dell’ex premier giapponese, <hi rend="#b">Shinzo Abe</hi>, appena un anno fa, <hi rend="#b">Emmanuel Macron</hi> decise di inviare un ex presidente come Sarkozy, mentre, senza scomodare la cerimonia per la <hi rend="#b">regina Elisabetta II</hi>, ai funerali del presidente degli Emirati Arabi Uniti, <hi rend="#b">Khalifa bin Zayed Al Nahyan</hi>, si presentò di persona. Va detto, però, che l’emiro è deceduto mentre era ancora in carica.</p>
    <p>Berlusconi e il suo partito, inoltre, vantano storici rapporti con gli esponenti del <hi rend="#b">Partido Popular</hi> e della monarchia spagnola. Ma anche da Madrid, dove è in corso una crisi di governo, non è arrivato alcun rappresentante. Non c’era nemmeno <hi rend="#b">Mariano Rajoy</hi>, con il quale il ministro degli esteri <hi rend="#b">Antonio Tajani</hi> mantiene stretti legami di amicizia. Ma l’assenza più evidente tra gli ex leader del Paese iberico è quella dell’ex capo del governo <hi rend="#b">José María Aznar</hi>, storico alleato di Berlusconi che dopo la notizia della morte ha parlato ai giornali: “<hi rend="#b">Ho perso un amico</hi>, il mondo un uomo unico”. Non è bastata la loro “profonda amicizia”, però, per vederlo ai funerali nel Duomo di Milano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>