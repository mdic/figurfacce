<doc sitename="Il Fatto Quotidiano" title="Mediolanum paga 120 milioni più gli interessi per chiudere i conti con il fisco - Il Fatto Quotidiano" author="F Q" date="2015-12-01" url="http://www.ilfattoquotidiano.it/2015/12/01/mediolanum-paga-120-milioni-piu-gli-interessi-per-chiudere-i-conti-con-il-fisco/2269336/" hostname="ilfattoquotidiano.it" description="Mediolanum chiude i conti con le Entrate pagando 120 milioni di euro più gli interessi. A comunicarlo è stata la società controllata dalla famiglia Doris e, ancora per poco, dalla Fininvest dei Berlusconi. Il contenzioso con il fisco era legato ai rapporti con la controllata irlandese Mediolanum International Funds Ltd. L’Agenzia aveva contestato al gruppo di aver attribuito alla controllata una …" categories="Numeri &amp; News" tags="Agenzia delle Entrate;Ennio Doris;Fininvest;Mediolanum;Silvio Berlusconi" fingerprint="b38e1b48e7fe6613">
  <main>
    <head rend="h1">Mediolanum paga 120 milioni più gli interessi per chiudere i conti con il fisco</head>
    <graphic src="https://st.ilfattoquotidiano.it/wp-content/uploads/2015/12/mediolanum-675.jpg"/>
    <p><hi rend="#b">Mediolanum</hi> chiude i conti con le Entrate pagando 120 milioni di euro più gli interessi. A comunicarlo è stata la società controllata dalla famiglia <hi rend="#b">Doris</hi> e, <ref target="http://www.ilfattoquotidiano.it/2015/11/06/mediolanum-bankitalia-mette-alle-strette-berlusconi-entro-30-giorni-ceda-il-20/2197174/">ancora per poco, dalla Fininvest dei Berlusconi</ref>. Il </p>
    <p><ref target="http://www.ilfattoquotidiano.it/2015/03/04/mediolanum-rottama-biscione-restano-i-vecchi-guai-col-fisco-crescono/1476276/">contenzioso con il fisco era legato ai rapporti con la controllata irlandese Mediolanum International Funds Ltd</ref>. L’Agenzia aveva contestato al gruppo di aver attribuito alla controllata una</p>
    <p><hi rend="#b">quota troppo alta dei propri ricavi</hi>, mentre una percentuale troppo bassa affluiva alle controllate italiane. Con il risultato che una parte dell’imponibile veniva sottratta all’erario della Penisola. Ora la partita si chiude, ma Mediolanum mette già le mani avanti avvertendo che su quei 120 milioni ben</p>
    <p><hi rend="#b">41,5 li chiederà indietro</hi>al fisco di Dublino perché si tratta di imposte che non avrebbe dovuto pagare.</p>
    <p>L’accordo, si legge nella nota del gruppo, “fa seguito all’avvio della procedura di <hi rend="#b">arbitrato</hi> internazionale da parte delle società interessate” e “ricomprende tutte le annualità in contestazione (<hi rend="#b">dal 2005 al 2014</hi>) con maggiori imposte per complessivi 120,2 milioni di euro più interessi”. Alla luce degli <hi rend="#b">accantonamenti</hi> fatti negli scorsi esercizi “il costo aggiuntivo a carico dell’esercizio corrente risulta essere di 31,2 milioni di euro”.</p>
    <p>“La scelta di Mediolanum di addivenire ad una definizione del contenzioso in essere con l’Agenzia delle Entrate”, è la spiegazione di rito, “è motivata dalla volontà di evitare il protrarsi di una procedura lunga nel tempo eliminando così l’incertezza legata all’esito della controversia”. Dal canto loro le Entrate hanno favorito la decisione decidendo di non applicare alcuna <hi rend="#b">sanzione</hi> “in considerazione della natura <hi rend="#b">valutativa</hi> delle contestazioni e del <hi rend="#b">diligente operato</hi> e trasparenza delle società interessate in materia di oneri documentali”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>