<doc sitename="Il Fatto Quotidiano" title="Milan, &quot;C'è l'offerta thailandese: trecento milioni per il 30 per cento della società&quot; - Il Fatto Quotidiano" author="F Q" date="2015-02-15" url="http://www.ilfattoquotidiano.it/2015/02/15/milan-ce-lofferta-thailandese-trecento-milioni-per-30-per-cento-societa/1427649/" hostname="ilfattoquotidiano.it" description="Un nuovo Mister B. potrebbe prendersi il Milan. Si fa chiamare così infatti Bee Taechaubol, il quarantenne thailandese a capo della cordata che, con un’offerta di 300 milioni, è pronta a rilevare il 30 per cento della società calcistica. Secondo quanto riporta La Repubblica, l’accordo, che si dovrebbe chiudere in due settimane, è solo l’antipasto di …" categories="Calcio" tags="Barbara Berlusconi;Fininvest;Mediaset;Milan;Mondadori;Serie A;Silvio Berlusconi" fingerprint="e8e51f0b106edd4d">
  <main>
    <head rend="h1">Milan, “C’è l’offerta thailandese: trecento milioni per il 30 per cento della società”</head>
    <graphic src="https://st.ilfattoquotidiano.it/wp-content/uploads/2015/02/berlusconi-milan-675.jpg"/>
    <p>Un nuovo <hi rend="#b">Mister B.</hi> potrebbe prendersi il Milan. Si fa chiamare così infatti <hi rend="#b">Bee Taechaubol</hi>, il quarantenne thailandese a capo della cordata che, con un’offerta di 300 milioni, è pronta a rilevare il <hi rend="#b">30 per cento</hi> della società calcistica. Secondo quanto riporta<hi rend="#i"> La Repubblica</hi>, l’accordo, che si dovrebbe chiudere in<hi rend="#b"> due settimane</hi>, è solo l’antipasto di un investimento complessivo di 1 miliardo di euro con cui i thailandesi diventerebbero i nuovi padroni del club rossonero, facendosi carico anche degli oltre <hi rend="#b">250 milioni di debiti</hi>, ma non delle spese per la costruzione del nuovo <hi rend="#b">stadio</hi>. Il tutto attraverso un’<hi rend="#b">opzione call</hi>, un contratto che alla scadenza garantisce al potenziale acquirente il diritto di rilevare la quota di maggioranza di una società.</p>
    <p>Questa, in sintesi, la proposta su cui Berlusconi dovrà esprimersi entro due settimane. Un’alternativa concreta, però, non c’è, secondo <hi rend="#i">Repubblica</hi>. C’è invece un interesse e qualche ipotesi che riguardano i cinesi di <hi rend="#b">Wanda</hi>. <ref target="http://www.ilfattoquotidiano.it/2015/02/10/serie-lega-gestira-produzione-televisiva-i-cinesi-si-comprano-infront/1412697/">Il gruppo del sessantenne Wang Jianlin ha appena acquistato Infront, la multinazionale che gestisce i diritti tv della Serie A, maggior fonte di introiti per il campionato italiano.</ref> A capo di Infront Italia c’è </p>
    <p><hi rend="#b">Marco Bogarelli</hi>, molto vicino ad</p>
    <p><hi rend="#b">Adriano Galliani</hi>: proprio questo stretto legame, al netto dei contrasti che in passato hanno caratterizzato i rapporti tra l’ad del Milan e</p>
    <p><hi rend="#b">Barbara Berlusconi</hi>, dopo l’ingresso in società della terzogenita del Cavaliere, non esclude i cinesi dalle trattative per la vendita del club.</p>
    <p>L’eventuale addio dei Berlusconi al Milan, dopo ventotto anni di presidenza, si può inquadrare in una più ampia<hi rend="#b"> operazione finanziaria</hi> volta a risanare le casse delle imprese familiari. <ref target="http://www.ilfattoquotidiano.it/2015/02/12/mediaset-berlusconi-fa-cassa-vende-mercato-779-cologno/1420581/"> Fininvest, la finanziaria di famiglia che oltre alla squadra milanese controlla Mediaset e Mondadori, nei giorni scorsi ha venduto il 7,79% dell’azienda televisiva, incassando 377,2 milioni di euro</ref>. Linfa vitale per la holding che ha chiuso il </p>
    <p><hi rend="#b">2013 in rosso di 428,4 milioni di euro</hi>, seguito alla perdita di 285 milioni del 2012 e che non può fare grande affidamento sulle sue aziende per tornare a</p>
    <p><hi rend="#b">distribuire denaro fresco ai suoi azionisti</hi>, cioè i singoli membri della famiglia Berlusconi che controllano Fininvest dall’alto di una vasta ramificazione di holding personali.</p>
    <p>Il caso del Milan, poi, è il più spinoso. Le ultime indiscrezioni parlano <hi rend="#b">perdite</hi> per 60-70 milioni nel 2014 dopo il rosso di 15,7 milioni del 2013 e gli scarsi risultati della squadra di<hi rend="#b"> Inzaghi</hi> non fanno sperare a un miglioramento nei mesi successivi. Proprio Fininvest, del resto, sabato ha confermato in una nota l’interesse di “vari soggetti” per “<hi rend="#b">partnership relative al Milan”</hi>, salvo poi “<hi rend="#b">smentire categoricamente</hi>” l’esistenza di “colloqui di qualche concretezza e tantomeno preaccordi scritti o incontri decisivi in agenda”. <hi rend="#i"> Repubblica</hi> in edicola domenica, però, parla di “appuntamenti milanesi fissati per la prossima settimana, cui potrebbero essere presenti <hi rend="#b">emissari</hi><hi rend="#b">delle banche</hi> pronte a sostenere l’operazione”.</p>
    <p>Ma chi è Mister B.? Proprietario del fondo d’investimento<hi rend="#b"> Thai Prime</hi>, è specializzato in <hi rend="#i">private equity</hi>: acquista società con finanziamenti di terzi per poi rivenderle quando il loro valore è cresciuto. Già a dicembre, aveva manifestato l’interesse per il Milan, di cui apprezza la <hi rend="#b">gestione marketing</hi> di<hi rend="#b"> Barbara Berlusconi.</hi> “Mi piacerebbe investire nel Milan, ma chiedono 900 milioni e sono troppi”, aveva detto durante la <hi rend="#b">Global Legend Series</hi> di Bangkok, dove parteciparono tante vecchie glorie del calcio. Ostacolo che sembrerebbe essere stato aggirato con la formula dell’acquisto in due tempi ben distanziati negli anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>