<doc sitename="Il Fatto Quotidiano" title="La paura di Berlusconi: &quot;Accordo tra Pd e Movimento Cinque Stelle nostra rovina&quot; - Il Fatto Quotidiano" author="RQuotidiano" date="2013-12-22" url="http://www.ilfattoquotidiano.it/2013/12/22/la-paura-di-berlusconi-accordo-tra-pd-e-movimento-cinque-stelle-nostra-rovina/822770/" hostname="ilfattoquotidiano.it" description="Evoca scenari apocalittici Silvio Berlusconi: “Se il Pd trovasse un accordo con il Movimento Cinque Stelle sarebbe la nostra rovina e la rovina del Paese”. Per scongiurare “questa minaccia abbiamo il dovere di convincere tutti gli indecisi e gli elettori del M5S e a tenere in caldo i nostri, per ottenere la maggioranza assoluta nel …" categories="Politica" tags="Movimento 5 Stelle;PD;Silvio Berlusconi" fingerprint="7da211452846c6a6">
  <main>
    <head rend="h1">La paura di Berlusconi: “Accordo tra Pd e Movimento Cinque Stelle nostra rovina”</head>
    <graphic src="https://st.ilfattoquotidiano.it/wp-content/uploads/2013/12/berlusconi_640.jpg"/>
    <p>Evoca scenari apocalittici <hi rend="#b">Silvio Berlusconi</hi>: “Se il Pd trovasse un accordo con il <hi rend="#b">Movimento Cinque Stelle </hi>sarebbe la nostra rovina e la rovina del Paese”. Per scongiurare “questa minaccia abbiamo il dovere di convincere tutti gli indecisi e gli elettori del M5S e a tenere in caldo i nostri, per ottenere la maggioranza assoluta nel Paese”. Lo ha detto intervenendo telefonicamente a un’iniziativa a Catania ad un incontro di giovani amministratori locali di Area CentroDestra. Ma è un Berlusconi a tutto campo che torna a puntare sui suoi vecchi cavalli di battaglia: “Il nostro <hi rend="#b">Paese</hi> oggi è ingovernabile – continua il leader di <hi rend="#b">Forza Italia</hi> – perché le nostre istituzioni, quelle che ci dà la Carta costituzionale, sono fatte non per decidere ma per vietare. E questo è vero dal 1948 ad oggi”. Immancabile poi l’attacco al governo delle <hi rend="#b">larghe intese</hi> e l’auspicio di vincere le prossime elezioni: “Se noi non riusciremo ad avere la maggioranza ci troveremo nella situazione che per dare un governo al Paese bisognerà ricorrere ancora alle larghe intese. Immaginate il <hi rend="#b">Pd</hi> al nostro fianco dopo quello che è successo? Immaginate noi al fianco del Pd?”.</p>
    <p>Berlusconi analizza poi la crisi e la protesta sociale scatenata dai <hi rend="#b">Forconi</hi>: “Il nostro Paese rischia seriamente di precipitare nel caos sotto gli effetti della crisi economica oltre a quella della credibilità della politica. C’è anche la rivolta dei forconi, che non è qualcosa da prendere sotto gamba, è un sintomo grave di una crisi vera con ragioni profonde”. E’ il turno della sinistra e della magistratura: “Mentre tutto questo succede – ha continuato – la sinistra e il suo braccio giudiziario sono riusciti, rendendomi <hi rend="#b">incandidabile</hi>, ad escludermi dal Parlamento. Hanno portato a termine il loro piano di quasi <hi rend="#b">vent’anni</hi>: eliminare dalla competizione politica l’ostacolo che per vent’anni si è frapposto tra loro e la conquista definitiva del potere”.</p>
    <p>Poi l’annuncio del leader di <hi rend="#b">Forza Italia</hi> di non lasciare la scena: “Io <hi rend="#b">non mi arrendo</hi>, non diserto il campo di battaglia, non tradisco la fiducia che in quasi vent’anni mi hanno dato milioni e milioni di italiani”. “Entro il prossimo mese di gennaio – ha detto Berlusconi – sarò a Catania. Faremo una passeggiata per caricare i tanti giovani e per convincere gli indecisi ed ottenere la maggioranza perché senza questa il nostro Paese è ingovernabile”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>