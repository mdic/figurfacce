<doc sitename="Il Fatto Quotidiano" title="Decadenza B, Monti vs Casini e Mauro: &quot;Nel Pdl vedono più spazio elettorale&quot; - Il Fatto Quotidiano" author="RQuotidiano" date="2013-10-20" url="http://www.ilfattoquotidiano.it/2013/10/20/decadenza-b-monti-attacca-ex-alleati-casini-e-mauro-nel-pdl-ce-piu-spazio-elettorale/750306/" hostname="ilfattoquotidiano.it" description="“Mauro e Casini vedono uno spazio elettorale più ampio da quella parte”. Firmato Mario Monti. Quella che prima era un’indiscrezione a uso e consumo dei retroscenisti politici, ora è diventata una mezza verità: il vero motivo dell’implosione di Scelta Civica non è il tradimento di alcuni senatori al programma tracciato dal Professore, bensì le mosse …" categories="Politica" tags="Decadenza Berlusconi;Enrico Letta;Guglielmo Epifani;Mario Mauro;Mario Monti;PDL;Pier Ferdinando Casini;Scelta Civica;Silvio Berlusconi" fingerprint="bdca9171cc2b3934">
  <main>
    <head rend="h1">Decadenza B, Monti vs Casini e Mauro: “Nel Pdl vedono più spazio elettorale”</head>
    <graphic src="https://st.ilfattoquotidiano.it/wp-content/uploads/2013/10/scelta-civica-b-interna-nuova.jpg"/>
    <p>“<hi rend="#b">Mauro e Casini</hi> vedono uno spazio elettorale più ampio da quella parte”. Firmato <hi rend="#b">Mario Monti</hi>. Quella che prima era un’indiscrezione a uso e consumo dei retroscenisti politici, ora è diventata una mezza verità: il vero motivo dell’implosione di <hi rend="#b">Scelta Civica</hi> non è il tradimento di alcuni senatori al programma tracciato dal Professore, bensì le mosse di<hi rend="#b"> Pierferdinando Casini</hi> e<hi rend="#b"> Mario Mauro</hi> in ottica decadenza di <hi rend="#b">Silvio Berlusconi</hi>. Monti non lo dice ma lo pensa: quella degli ex colleghi di partito nei confronti del Cavaliere è una mano tesa con vuoto a rendere. Tradotto: il voto contrario all’estromissione del leader Pdl da Palazzo Madama in cambio della partecipazione ad un progetto politico tutto in divenire. Mauro e Casini non confermano, ma neanche smentiscono: “Sulla decadenza decideremo all’ultimo momento” hanno detto alla stampa in varie occasioni. Il partito dei tecnici, quindi, è imploso per una <hi rend="#b">differenza</hi> di vedute tra Monti e le altre anime di Scelta Civica, la cui <hi rend="#b">unità</hi> sembrerebbe esser stata sacrificata sull’altare di ciò che sta costruendo <hi rend="#b">Alfano</hi>: il Partito popolare italiano. Che nella testa del vicepremier e segretario Pdl sarò composto così: il Ppi come soggetto principale nel quale far confluire sia l’Udc di Casini che la nuova Forza Italia di Silvio Berlusconi e dei suoi falchi. Del Caimano, se non altro per motivi squisitamente elettorali, Alfano non può farne a meno. Ciò non significa, però, che l’ex premier possa continuare a fare il bello e il cattivo tempo all’interno del Pdl. Da qui la soluzione: salvarlo e metterlo a capo della di Fi, il partito dei suoi falchi, all’interno del <hi rend="#b">Ppi</hi>.</p>
    <p>In tal senso una conferma – almeno sul disegno di massima di Alfano – è già arrivata. Ed è griffata proprio da Mario Mauro, <ref target="http://www.ilfattoquotidiano.it/2013/10/20/addio-scelta-civica-mario-monti-su-imu-letta-inginocchiato-al-pdl/750167/">che dopo aver difeso il governo dagli attacchi del senatore a vita</ref>, spiega: “Se anche Monti converge sull’ipotesi di creare il <hi rend="#b">Ppe</hi> in Italia ben venga: stia tranquillo le pulsioni populistiche dei falchi del Pdl non ci interessano”. Ancor più esplicito il segretario del Pdl, che al <hi rend="#b">Tg1</hi>, parlando dello scontro tra Monti e i suoi ex alleati (e dopo aver ricordato la contrarietà degli azzurri alla retroattività della <hi rend="#b">Legge Severino</hi>), ha svelato il piano: “Non siamo appassionati ai giochi di palazzo e alle sigle, ma a un grande centrodestra. Noi dobbiamo riunire tutta l’area alternativa alla sinistra come ha fatto il <hi rend="#b">Polo delle Libertà</hi> nel ’94 e la Casa delle Libertà nel 2001. Lo ha fatto il presidente Berlusconi vincendo in entrambi i casi. Il futuro è infatti una larga vittoria del centrodestra e non una larga intesa”. </p>
    <p>Per realizzare il piano del <hi rend="#b">ministro dell’Interno</hi>, però, occorrono due ulteriori passaggi formali (di passaggi politici a occhio e croce ne occorreranno molti di più): far slittare quanto più possibile il voto sulla <hi rend="#b">decadenza</hi> nell’aula di Palazzo Madama e, al contempo – sperando che il voto sia segreto – continuare a trattare con gli altri partiti per la <hi rend="#b">salvezza</hi> di Berlusconi. Ipotesi tutt’altro che peregrina. Secondo il pallottoliere del cerchio magico berlusconiano, per salvare il <hi rend="#b">Cavaliere </hi> serve una quota minima di 162 voti contrari alla decadenza. In tal senso, i no sicuri sono i 91 del Pdl, a cui vanno aggiunti i probabili 10 di Gal, i 16 della Lega Nord e i 17 di Scelta civica. Se questi conteggi fossero confermati, si arriverebbe a quota 132: per la <hi rend="#b">salvezza</hi>, quindi, mancherebbero appena 30 no.</p>
    <p>In questo discorso entra la questione del <hi rend="#b">voto palese</hi>, richiesto dal M5S e annusato con piacere anche dal Pd, o almeno da una sua parte. E sì, perché nel segreto dell’urna (si fa per dire) basterebbero una trentina di <hi rend="#b">franchi tiratori democratici</hi> per affossare la linea scelta da <hi rend="#b">Epifani</hi>. Perché i senatori del Pd potrebbero prestarsi a questo gioco? Malcontento per la <hi rend="#b">manovra finanziaria</hi> troppo ‘soft’ (eufemismo) e nessuna voglia di andare alle elezioni anticipate per non favorire <hi rend="#b">Matteo Renzi</hi>. Fantapolitica? In attesa di conferme, da sottolineare la strategia pidiellina del prender tempo sul voto. <hi rend="#b">Quagliariello</hi> lo ha detto a chiare lettere: “Prima della decadenza vorremmo che ci fosse una riflessione sulla <hi rend="#b">Legge Severino</hi>“. Insomma: temporeggiare a tutti i costi per organizzare al meglio il nuovo centrodestra. Che, già dalla prossima settimana, potrebbe contare su un nuovo gruppo parlamentare, ovvero quello dei <hi rend="#b">Popolari</hi> ex Scelta Civica, a cui potrebbero aggiungersi prima o poi anche gli alfaniani. In questo modo, le fondamenta del Ppi sarebbero già realtà.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>