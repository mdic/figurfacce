<doc sitename="Il Fatto Quotidiano" title="Milano: &quot;zero tituli&quot; per Armani, Inter e Milan. Stagione 2014-2015 fallimentare - Il Fatto Quotidiano" author="Dario Falcini" date="2015-06-11" url="http://www.ilfattoquotidiano.it/2015/06/11/milano-zero-tituli-per-armani-inter-e-milan-stagione-2014-2015-fallimentare/1769004/" hostname="ilfattoquotidiano.it" description="Sotto lo sguardo di Vladimir Putin e del mondo intero convenuto tra i padiglioni di Rho-Fiera, mercoledì sera si è chiuso il cerchio. L’anno della grande esposizione coincide, beffardamente, con quello del tracollo della Milano sportiva, reso ancora più rumoroso dalla sconfitta dell’Olimpia contro Sassari. “Abbiamo meritato l’eliminazione, è un fallimento totale” ha commentato al termine della serata …" categories="Sport" tags="Armani;Basket;Coppa Italia;Expo 2015;Milano;Nba;Pallavolo;Reggio Emilia;San Siro;Siena;Silvio Berlusconi;Venezia;Vladimir Putin" fingerprint="edfdcd782d43583c">
  <main>
    <head rend="h1">Milano: “zero tituli” per Armani, Inter e Milan. Stagione 2014-2015 fallimentare</head>
    <graphic src="https://st.ilfattoquotidiano.it/wp-content/uploads/2015/06/Gentilebasket675.jpg"/>
    <p>Sotto lo sguardo di <hi rend="#b">Vladimir Putin</hi> e del mondo intero convenuto tra i padiglioni di <hi rend="#b">Rho-Fiera</hi>, mercoledì sera si è chiuso il cerchio. L’anno della grande esposizione coincide, beffardamente, con quello del tracollo della <hi rend="#b">Milano</hi> sportiva, reso ancora più rumoroso dalla sconfitta dell’<hi rend="#b">Olimpia</hi> contro <hi rend="#b">Sassari</hi>. “Abbiamo meritato l’eliminazione, è un fallimento totale” ha commentato al termine della serata <hi rend="#b">Alessandro Gentile</hi>, uscito in lacrime tra gli applausi del <hi rend="#b">Forum di Assago</hi>. C’è poco da aggiungere: il capitano biancorosso ha ragione. Nell’arco delle sette partite che hanno reso epica, nel suo piccolo, questa serie di semifinale, i sardi sono stati superiori.</p>
    <p>Il <hi rend="#b">campionato italiano</hi> fu dipinto come una formalità in estate, quando Milano ufficializzò l’acquisto di <hi rend="#b">Linas Kleiza</hi>, lituano dai trascorsi prestigiosi in <hi rend="#b">Nba</hi> e <hi rend="#b">Eurolega</hi>. Da solo Kleiza, che nelle ultime partite ha visto poco il campo e ancor meno il canestro, guadagna quanto l’intero <hi rend="#i">roster</hi> di una società di medio-bassa classifica, con cui Milano condividerà la polvere in bacheca. Anche <hi rend="#b">Supercoppa</hi> e <hi rend="#b">Coppa Italia</hi> sono state consegnate a Sassari che, ora, se la vedrà contro la vincente di <hi rend="#b">Venezia</hi>–<hi rend="#b">Reggio Emilia </hi>per lo scudetto.</p>
    <p>Negli ultimi anni, mentre <hi rend="#b">Bologna</hi> perdeva lo scettro di <hi rend="#i">Basket City</hi> e <hi rend="#b">Siena</hi> falliva da quasi campione, <hi rend="#b">Giorgio Armani</hi> non ha mai fatto mancare il proprio impegno finanziario. Il titolo nazionale giunto la scorsa estate dopo 18 anni di attesa pareva il primo atto di un lungo dominio. L’ambizione era quella di tornare a contare oltre confine e conquistare la <hi rend="#i">final four</hi> continentale sfiorata l’anno scorso a domicilio. Nulla da fare: <hi rend="#b">Gentile</hi> e compagni sono inciampati presto in <hi rend="#b">Eurolega</hi> e, nelle scorse ore, hanno completato il disastro in campionato, di cui i lombardi sono stati padroni durante la stagione regolare. Ora si parla di una ennesima rivoluzione, a cominciare dalla panchina di <hi rend="#i">coach</hi><hi rend="#b">Luca Banchi</hi> e dallo <hi rend="#i">staff</hi> dirigenziale. Tanti professionisti si sono scottati in questi anni complicati delle leggendarie<hi rend="#b"> Scarpette Rosse</hi>, ora servono le scelte giuste per scacciare il complesso della “barzelletta” della palla a spicchi italiana.</p>
    <p>Una sindrome in cui pare ripiombata l’<hi rend="#b">Inter</hi> e che ora è dietro l’angolo per un <hi rend="#b">Milan</hi> a corto di idee e risultati. L’assenza contemporanea delle due squadre meneghine dalle competizioni europee non ha precedenti dalla stagione 1955-56: nell’anno in cui la finale di <hi rend="#i">Champions</hi> torna a <hi rend="#b">San Siro</hi> nerazzurri e rossoneri staranno a guardare.</p>
    <p>Il percorso interista<hi rend="#b"/>verso livelli consoni al suo blasone procede a rilento rispetto alle previsioni. Ciò che è peggio, il mercato per ora langue: se saranno confermati i nomi che i soliti ben informati accreditano prossimi ad <hi rend="#b">Appiano Gentile</hi>, la ricostruzione non pare destinata a terminare presto.</p>
    <p>Discorso diverso per il Milan, reduce da una delle stagioni più amare della sua storia. La svolta potrebbe essere arrivata negli scorsi giorni, quando il thailandese <hi rend="#b">Taechaubol</hi> ha formalizzato il primo passo per l’avvicendamento di <hi rend="#b">Silvio Berlusconi</hi> sulla poltrona di comando. Intanto, però, c’è un rosa non all’altezza da smantellare e ripensare da capo, se si vuole evitare un 2016 di dolori e contestazioni.</p>
    <p>Nemmeno a rete è stata un’annata trionfale: <hi rend="#b">Power Volley Milano</hi>, dopo quattro anni su e giù tra le categorie per via di acquisti e cessioni dei diritti sportivi, ha concluso al penultimo posto la sua prima esperienza nella massima serie. Non un gran guaio, visto che quest’anno non erano previste retrocessioni dalla <hi rend="#b">serie</hi><hi rend="#b">A1</hi> di pallavolo. Per garantirsi un futuro, però, il progetto deve fare un salto di qualità.</p>
    <p>La buona stagione dell’<hi rend="#b">hockey</hi> non può bastare a risollevare il morale della città che tifa: i Rossoblu locali, nati del 2008 dopo lo scioglimento dei <hi rend="#b">Vipers</hi>, si sono fermati in semifinale contro <hi rend="#b">Asiago</hi>, ma era davvero difficile pretendere di più. Dopo averne riso a lungo, Milano si è stancata dell’espressione <hi rend="#b">Zero Tituli</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>