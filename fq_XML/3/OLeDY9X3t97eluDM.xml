<doc sitename="Il Fatto Quotidiano" title="Condanna Berlusconi, la difesa dei 'suoi': &quot;Prigioniero politico&quot; - Il Fatto Quotidiano" author="RQuotidiano" date="2013-08-03" url="http://www.ilfattoquotidiano.it/2013/08/03/condanna-berlusconi-difesa-dei-suoi-prigioniero-politico/675538/" hostname="ilfattoquotidiano.it" description="Dopo la presa di posizione dei parlamentari Pdl, anche la stampa vicina al partito attacca i magistrati e chiede la grazia per Silvio Berlusconi, condannato in via definitiva al processo Mediaset. “Ci vuole un po’ di grazia“, titola Libero con un articolo a firma di Maurizio Belpietro, sottolineando che “torna l’asse magistrati-sinistra”, in quanto i …" categories="Media" tags="Alessandro Sallusti;Augusto Minzolini;Maurizio Belpietro;Mediaset;Processo Mediaset;Sandro Bondi;Silvio Berlusconi" fingerprint="edbb52a8787eea85">
  <main>
    <head rend="h1">Condanna Berlusconi, la difesa dei ‘suoi’: “Prigioniero politico”</head>
    <graphic src="https://st.ilfattoquotidiano.it/wp-content/uploads/2013/08/panorama-interna-nuova.jpg"/>
    <p>Dopo la <ref target="http://www.ilfattoquotidiano.it/2013/08/02/condanna-berlusconi-brunetta-ora-grazia-o-difenderemo-democrazia/675283/">presa di posizione dei parlamentari Pdl</ref>, anche la stampa vicina al partito attacca i magistrati e chiede la grazia per </p>
    <p><hi rend="#b">Silvio Berlusconi</hi>,</p>
    <p><ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/">condannato in via definitiva al processo Mediaset</ref>. “Ci vuole un po’ di</p>
    <p><hi rend="#b">grazia</hi>“, titola</p>
    <p><hi rend="#i">Libero</hi>con un articolo a firma di</p>
    <p><hi rend="#b">Maurizio Belpietro</hi>, sottolineando che “torna l’asse magistrati-sinistra”, in quanto i giudici “non contenti di averlo condannato come un pericoloso frodatore si sono dati da fare per inoltrare a Milano il dispositivo di condanna”.</p>
    <p>“L’impazienza di metterlo agli arresti evidentemente ha fatto dimenticare ogni cosa, perfino le ferie e il buon senso”, prosegue il direttore. “ma anche se dichiarato colpevole il leader del centrodestra c’è, è in campo, e <hi rend="#b">non può essere cancellato</hi> per via giudiziaria come qualcuno riteneva”. E poi l’appello alla grazia: “E ora che fare? Chiudere gli occhi mettendo in pericolo il governo e la già precaria situazione economica del Paese, oppure reagire con un<hi rend="#b"> provvedimento di clemenza</hi> che in qualche modo, pur rispettando la verità giudiziaria, tenga conto anche della verità politica?”.</p>
    <p>Mentre il settimanale <hi rend="#i">Panorama</hi> ha scelto per la copertina una foto del Cavaliere dietro le sbarre, a testa bassa, con un titolo che lascia spazio a poche interpretazioni: “<hi rend="#b">Prigioniero politico</hi>“. E in un articolo a firma di Maurizio Tortorella parla di “accanimento giudiziario mai visto nella storia della politica, nemmeno per <hi rend="#b">criminali e mafiosi</hi>“. Con un avvertimento, che suona quasi come una minaccia: “Sono riusciti a condannarlo. Ma chi sogna di eliminarlo dalla vita pubblica si sbaglia…”.</p>
    <p>Per difendere Berlusconi è sceso in campo perfino il senatore Pdl <hi rend="#b">Augusto Minzolini</hi>, con un articolo su<hi rend="#i"> Il Giornale</hi> dal titolo “Il martirio del Cav e l’ipocrisia della sinistra” dove dichiara che “non si può mandare in carcere il leader che ha caratterizzato vent’anni di storia, criminalizzare il primo partito italiano e rendere orfano di rappresentanza politica un terzo del Paese”. L’ex direttore del Tg1 fa poi sapere che “Berlusconi paga per aver tentato di imporre una <hi rend="#b">rivoluzione liberale</hi> che avrebbe spiazzato via i privilegi di corporazioni e lobbies” e conclude con un appello: “Sarà il Paese a decidere se il Cavaliere è un delinquente. O se, invece, è un martire che si è sacrificato nel tentativo di modernizzare l’Italia”.</p>
    <p><ref target="http://www.ilfattoquotidiano.it/2010/09/23/video-di-brachino-su-mesiano/63649/">Trattamento Mesiano</ref> contro <hi rend="#b">Antonio Esposito</hi>, il presidente della sezione feriale della Cassazione che ha condannato l’ex premier. La prima pagina del quotidiano è infatti dedicata a un ritratto del giudice. “Così infangava Berlusconi”, titola il giornale, riferendosi ad “allusioni a luci rosse, sfottò e pure una sentenza anticipata a tavola”. Proprio<hi rend="#i"> Il Giornale</hi> che, <ref target="http://www.ilfattoquotidiano.it/2011/01/27/il-giornale-contro-ilda-boccassini-nel-1981-diede-un-bacio-a-un-giornalista-di-lotta-continua/88752/">nel 2011, ‘denunciò’ che Ilda Boccassini “baciò un cronista di Lotta Continua nel 1981”</ref>, tornando indietro di quasi 30 anni per attaccare “l’agguerrita pm dello scandaloso caso-Ruby”.</p>
    <p>Mentre il direttore <hi rend="#b">Alessandro Sallusti</hi> chiede di<hi rend="#b"> scendere in piazza</hi> domani a Roma contro i magistrati, che “non meritano la nostra stima e neppure il nostro silenzio”. E aggiunge: “Altro che Cassazione tempio della giustizia. Qui siamo al mercato, al<hi rend="#b"> postribolo</hi>. Peggio, con l’arresto di Berlusconi stanno minando in modo irreparabile la democrazia”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>