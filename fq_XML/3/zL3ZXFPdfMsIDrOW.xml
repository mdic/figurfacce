<doc sitename="Il Fatto Quotidiano" title="Mattarella, lista dei &quot;franchi sostenitori&quot;: da Verdini all'avvocato di Berlusconi - Il Fatto Quotidiano" author="F Q" date="2015-02-02" url="http://www.ilfattoquotidiano.it/2015/02/02/sergio-mattarella-lista-dei-franchi-fiancheggiatori-verdini-allavvocato-berlusconi/1390023/" hostname="ilfattoquotidiano.it" description="Razzi e Scilipoti, e vabbè. Saverio Romano, ma l’aveva già detto e poi è fittiano. Gianfranco Rotondi, ma da sempre sogna la Dc, figuriamoci se non gli piace un ex moroteo al Colle. Maurizio Bianconi, ma è uno che fa la guerra al nuovo corso di Forza Italia da mesi. Tuttavia tra i nomi che figurano …" categories="Speciale Quirinale" tags="Denis Verdini;Elezione Presidente della Repubblica 2015;Maria Rosaria Rossi;Piero Longo;Presidente della Repubblica;Sergio Mattarella;Silvio Berlusconi" fingerprint="2dc6812acc2642bb">
  <main>
    <head rend="h1">Mattarella, lista dei “franchi sostenitori”: da Verdini all’avvocato di Berlusconi</head>
    <graphic src="https://st.ilfattoquotidiano.it/wp-content/uploads/2015/02/verdini-longo-675.jpg"/>
    <p><hi rend="#b">Razzi</hi> e <hi rend="#b">Scilipoti</hi>, e vabbè. <hi rend="#b">Saverio Romano</hi>, ma l’aveva già detto e poi è fittiano. <hi rend="#b">Gianfranco Rotondi</hi>, ma da sempre sogna la Dc, figuriamoci se non gli piace un ex moroteo al Colle. <hi rend="#b">Maurizio Bianconi</hi>, ma è uno che fa la guerra al nuovo corso di Forza Italia da mesi. Tuttavia tra i nomi che figurano in una lista dei presunti “franchi fiancheggiatori” di Fi, pubblicata dal sito de <hi rend="#i">L’Espresso</hi>, spuntano anche berlusconiani doc. Tra coloro che hanno votato <hi rend="#b">Sergio Mattarella</hi> come presidente della Repubblica per esempio c’è <hi rend="#b">Luca D’Alessandro</hi>, c’è <hi rend="#b">Elvira Savino</hi>, c’è la toscana <hi rend="#b">Monica Faenzi</hi>. C’è <hi rend="#b">Elio Vito</hi>, una volta capogruppo ed ex ministro fedelissimo. C’è <hi rend="#b">Piero Longo</hi>, avvocato in mille battaglie processuali. E soprattutto c’è colui che è finito al centro delle critiche di mezzo partito: <hi rend="#b">Denis Verdini</hi>, il mediatore del Patto del Nazareno. Lui e <hi rend="#b">Gianni Letta</hi>, secondo la senatrice <hi rend="#b">Maria Rosaria Rossi</hi> (tesoriera di Forza Italia, molto vicina all’ex Cavaliere), hanno formato il “duo tragico”. “Ci rimproveriamo – ha ribadito a <hi rend="#i">Repubblica</hi> quella che è stata definita “la badante” – di aver continuato a dare fiducia al premier nonostante della sua incoerenza avessimo avuto prova più volte in questi mesi. Ed è un’inaccettabile ingenuità da parte di chi si è assunto la responsabilità di trattare politicamente con Renzi per conto di Forza Italia. Mi sarei aspettata, soprattutto da parte di Denis Verdini, una presa di responsabilità pubblica di questo fallimento”.</p>
    <p>Dentro Forza Italia le indagini sugli eventuali grandi elettori non coerenti con la linea di partito sulla scheda bianca sono partite dall’inizio della prima chiama. “Chi teneva i piedi verso l’uscita del catafalco non stava scrivendo – spiegava al <hi rend="#i">Corriere</hi><hi rend="#b">Jole Santelli</hi>, ex sottosegretario qui in veste di Sherlock Holmes – Chi invece li girava verso la tavoletta era impegnato a usare la matita”. Nella lista pubblicata da Marco Damilano su <hi rend="#i">L’Espresso</hi>, dunque, ci sono <hi rend="#b">28 deputati e 15 senatori</hi>. Sono all’incirca i voti mancanti: le schede bianche sono state 105, i forzisti erano 142. Tra i deputati ci sono quindi <hi rend="#b">Maurizio Bianconi</hi>, Adriano Biasotti, <hi rend="#b">Michela Brambilla</hi>, Basilio Catanoso, <hi rend="#b">Nicola Ciracì</hi>, Luca D’Alessandro, <hi rend="#b">Monica Faenzi</hi>, Sestino Giacomoni, <hi rend="#b">Cosimo Latronico</hi>, Piero Longo, <hi rend="#b">Giovanni Mottola</hi>, Massimo Parisi, <hi rend="#b">Gianfranco Rotondi</hi>, Francesco Saverio Romano, <hi rend="#b">Elvira Savino</hi>, Luca Squeri, <hi rend="#b">Elio Vito</hi>. Tra i senatori figurano <hi rend="#b">Bernabò Bocca</hi>, Riccardo Conti, <hi rend="#b">Ciro Falanga</hi>, Pietro Liuzzi, <hi rend="#b">Eva Longo</hi>, Lionello Pagnoncelli, <hi rend="#b">Antonio Razzi</hi>, Domenico Scilipoti. E appunto <hi rend="#b">Denis Verdini</hi>, il grande tessitore che secondo alcuni ha fatto sprofondare il partito nell’inganno di Renzi.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>