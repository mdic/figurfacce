<doc sitename="Il Fatto Quotidiano" title="Mediaset, Unicredit: &quot;Difficile che cada il governo se Berlusconi sarà condannato&quot; - Il Fatto Quotidiano" author="RQuotidiano" date="2013-07-29" url="http://www.ilfattoquotidiano.it/2013/07/29/mediaset-unicredit-difficile-che-cada-governo-se-berlusconi-sara-condannato/670681/" hostname="ilfattoquotidiano.it" description="Cosa accadrà se la Cassazione confermerà la condanna a Silvio Berlusconi? Unicredit si interroga sui possibili scenari dopo l’esito del processo Mediaset atteso nei prossimi giorni. Gli analisti della banca analizzano in un report i diversi casi, arrivando alla conclusione che, anche in caso di condanna, non sarà necessario tornare al voto. Data la complessità …" categories="Economia" tags="Mediaset;Processo Mediaset;Silvio Berlusconi;Unicredit" fingerprint="78ba8235fbd7c225">
  <main>
    <head rend="h1">Mediaset, Unicredit: “Difficile che cada il governo se Berlusconi sarà condannato”</head>
    <graphic src="https://st.ilfattoquotidiano.it/wp-content/uploads/2013/03/unicredit-interna-nuova1.jpg" alt="Unicredit"/>
    <p>Cosa accadrà se la<ref target="http://www.ilfattoquotidiano.it/2013/07/09/processo-mediaset-udienza-fissata-in-cassazione-30-luglio/650854/"> Cassazione confermerà la condanna a Silvio Berlusconi</ref>? </p>
    <p><hi rend="#b">Unicredit</hi>si interroga sui possibili scenari dopo l’esito del</p>
    <p><hi rend="#b">processo Mediaset</hi>atteso nei prossimi giorni. Gli analisti della banca analizzano in un report i diversi casi, arrivando alla conclusione che, anche in caso di condanna, non sarà necessario tornare al voto.</p>
    <p>Data la complessità del quadro generale, spiega l’istituto di credito, è molto difficile prevedere come il <hi rend="#b">Pdl</hi> possa reagire a una eventuale condanna del leader del partito, che “ha già annunciato a settembre un ritorno sulla scena politica del suo nuovo movimento <hi rend="#b">Forza Italia</hi>“. Gli obiettivi principali del partito, prosegue il report, “saranno attirare nuovi elettori, soprattutto giovani e imprenditori, e riaffermare la leadership dell’ex premier, nonché una più agevole <hi rend="#b">gestione finanziaria</hi> del soggetto politico, che sarebbe un movimento e non un partito”.</p>
    <p>Gli analisti precisano che è importante anche guardare la <hi rend="#b">reazione del Pd</hi> alla sentenza. “E’ probabile che le divisioni nel partito aumenteranno mentre si avvicina il congresso”, segnala il dossier, puntando i riflettori sulle discussioni interne al partito, immerso nel confronto sulle regole del congresso e sullo scontro velenoso tra il “<hi rend="#b">vecchio establishment</hi>” e l’ala rappresentata da <hi rend="#b">Matteo Renzi</hi>. Ma nonostante le difficoltà interne, conclude Unicredit, è bassa la possibilità che sia necessaria la formazione di un’alternativa coalizione di governo.</p>
    <p>L’eventuale condanna per Berlusconi, come ricorda l’istituto di credito, prevede l’<hi rend="#b">interdizione</hi><hi rend="#b">dai pubblici uffici</hi> per cinque anni e quattro anni di carcere. Sull’interdizione dovrà pronunciarsi la Giunta per le elezioni del Senato. Ed è in questa occasione che, come segnalano gli analisti, si potrebbero creare frizioni tra Pd e Pdl, con una probabile divisione della coalizione governativa sul voto al Senato. Unicredit precisa poi che, per quanto riguarda l’esecuzione di una condanna a quattro anni di carcere, Berlusconi potrebbe optare anche per i domiciliari o scontarla presso i <hi rend="#b">servizi sociali</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>