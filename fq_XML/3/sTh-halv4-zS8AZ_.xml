<doc sitename="Il Fatto Quotidiano" title="Mediaset, il futuro passa dall'acquisto della Champions League in esclusiva - Il Fatto Quotidiano" author="Carlo Tecce" date="2014-02-11" url="http://www.ilfattoquotidiano.it/2014/02/11/diritti-tv-il-futuro-mediaset-passa-per-lacquisto-della-champions-league-in-esclusiva/877230/" hostname="ilfattoquotidiano.it" description="Mediaset Premium batte Sky Italia per un centinaio di milioni di euro: ne offre 700 per un triennio (2015-18) e s’aggiudica l’esclusiva per le partite di Champions League. A Sky resta l’Europa League. Poche righe, ecco, e la notizia è servita. Se non fosse più concitata, più intricata o, senza esagerare, quasi epocale. La famiglia …" categories="Media" tags="El Paìs;Europa League;Lionel Messi;Mediaset Premium;Rupert Murdoch;Silvio Berlusconi;Sky" fingerprint="5887335f697456fd">
  <main>
    <head rend="h1">Mediaset, il futuro passa dall’acquisto della Champions League in esclusiva</head>
    <graphic src="https://st.ilfattoquotidiano.it/wp-content/uploads/2014/02/champions-league-finale-640.jpg" alt="Finale Champions League"/>
    <p><hi rend="#b">Mediaset Premium</hi> batte<hi rend="#b"> Sky Italia</hi> per un centinaio di milioni di euro: ne offre 700 per un triennio (2015-18) e s’aggiudica l’esclusiva per le partite di <hi rend="#b">Champions League</hi>. A Sky resta l’Europa League. Poche righe, ecco, e la notizia è servita. Se non fosse più concitata, più intricata o, senza esagerare, quasi epocale. La famiglia <hi rend="#b">Berlusconi</hi> trasmette un messaggio, per la concorrenza e per la finanza: il Biscione è pronto a sacrificare un pezzo (Mediaset Premium) per non rischiare di perdere il corpo intero. Questi <hi rend="#b">700 milioni di euro</hi> sono spropositati per l’attuale valore e le attuali capacità di Mediaset Premium: una televisione a pagamento che, con 2,2 milioni di abbonati e ricavi da mezzo miliardo di euro (410 mln a novembre 2013), viene sballottata dai capitali che i <hi rend="#b">Murdoch</hi> possono investire su Sky Italia.</p>
    <p>Questi 700 milioni di euro, un impegno pesante per un gruppo che ha tagliato 500 milioni di costi in due anni, servono a lanciare il vero modello spagnolo dei <hi rend="#b">Berlusconi</hi>: l’alleanza con <hi rend="#b">Telefónica</hi>, la multinazionale con sede a Madrid che già sta prendendo il controllo di<hi rend="#b"> Telecom Italia</hi>. Cosa c’entrano le telecomunicazioni con la televisione e le giocate di <hi rend="#b">Lionel Messi</hi>? Telefónica e Mediaset sono azioniste di minoranza di <hi rend="#b">Digital+</hi> (o <hi rend="#b">Canal+</hi>), il circuito spagnolo a pagamento: possiedono il 44 per cento di quote, 22 a testa, la maggioranza è di <hi rend="#b">Prisa</hi>, la società editrice di<hi rend="#i"> El Paìs</hi>. Prisa vuole (e deve) vendere: il prezzo fissato è un miliardo di euro. Ma Mediaset e Telefónica possono trattare perché vantano il </p>
    <p><hi rend="#b">diritto di veto</hi>sui nuovi ingressi, il diritto di prelazione in caso di cessione e, soprattutto, Prisa ha bisogno di ristrutturare il debito e deve fare cassa.</p>
    <p><hi rend="#b">Cologno Monzese</hi>non attraversa un periodo entusiasmante, il mercato pubblicitario è stagnante e i canali generalisti vanno maluccio, e così Telefónica è il serbatoio che può introiettare liquidità per inglobare Digital+.</p>
    <p>Un passo fondamentale per plasmare una società di <hi rend="#b">comunicazione italo-spagnola</hi>, cioè Mediaset Premium e Digital+, che può spadroneggiare nell’Europa dei prodotti a pagamento: il Biscione prende fiato e Telefónica guadagna potere. Il debutto è in agenda prima di giugno e la <hi rend="#b">quotazione in Borsa</hi> è ancora da valutare. Non è un segreto inviolabile che l’operazione Telefónica-Mediaset sia benedetta da <hi rend="#b">Mediobanca</hi>, regista dei soci italiani che stanno consegnando Telecom agli spagnoli. Che c’entra <hi rend="#b">Sky Italia</hi>? Un anno fa, stagione di <hi rend="#b">larghe intese</hi> e patti di non belligeranza, Cologno Monzese invitava lo squalo Murdoch a studiare i conti di Mediaset Premium, a valutare uno scambio equo: Sky non ha ostacoli per la tv a pagamento, il Biscione conserva l’antico monopolio con <hi rend="#b">Canale5</hi> e sorelle. E faceva sorridere l’improvvisa amicizia fra <hi rend="#b">Pier Silvio Berlusconi</hi> e <hi rend="#b">Andrea Zappia</hi>, l’amministratore delegato di Sky Italia.</p>
    <p>La sintonia ritrovata, e in particolare evocata dai Berlusconi e da <hi rend="#b">Confalonieri</hi>, ha generato “l’inciucio” con il comodo baratto fra diritti per l’<hi rend="#b">Europa League</hi> (Mediaset) e per la Champions League (Sky). Non è escluso che possa accadere per l’anno prossimo e, ancora, per il triennio che vede trionfante Mediaset. Il calcio non è soltanto un gioco, in questi scenari da miliardi sonanti, è un pretesto: un effetto, non una causa. A Sky Italia devono digerire la sconfitta e, ancora più delicato, scoprire la strategia dei rivali. A Mediaset vogliono accorciare i tempi per far esordire il sodalizio italo-spagnolo con Telefónica (e magari anche con i munifici arabi di <hi rend="#b">Al Jazeera</hi> o i tedeschi di <hi rend="#b">Rtl</hi>). C’è bisogno di un clima mite. Di una politica rilassata. E poi persino i Murdoch potrebbero affiancare l’impresa. Perché il <hi rend="#b">calcio</hi> sarà fede, però il denaro non ha odore.</p>
    <p>
      <hi rend="#b">da Il Fatto Quotidiano del 11 febbraio 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>