<doc sitename="Il Fatto Quotidiano" title="Marco Travaglio, Cassazione: 'Non deve risarcire Berlusconi': aveva chiesto 10 mln - Il Fatto Quotidiano" author="F Q" date="2015-01-21" url="http://www.ilfattoquotidiano.it/2015/01/21/cassazione-travaglio-non-risarcire-berlusconi-leader-fi-chiesto-10-milioni/1357431/" hostname="ilfattoquotidiano.it" description="Marco Travaglio non deve versare alcun risarcimento a Silvio Berlusconi. Il leader di Forza Italia aveva chiesto al condirettore del Fatto Quotidiano 10 milioni di euro come risarcimento danni da diffamazione per l’intervista che aveva rilasciato a Daniele Luttazzi il 14 marzo 2001 su Rai2 nel corso della trasmissione Satyricon. Al centro il libro ‘L’odore dei soldi’, sulla storia dell’ex Cavaliere e delle inchieste …" categories="Giustizia" tags="Carlo Freccero;Cassazione;Daniele Luttazzi;Diffamazione;Enzo Biagi;Forza Italia;Marco Travaglio;Rai;Risarcimento Danni;Satira;Silvio Berlusconi" fingerprint="bbcddd11f82c7a6b">
  <main>
    <head rend="h1">Marco Travaglio, Cassazione: ‘Non deve risarcire Berlusconi’: aveva chiesto 10 mln</head>
    <graphic src="https://st.ilfattoquotidiano.it/wp-content/uploads/2015/01/berlusconi-travaglio-675.jpg"/>
    <p><hi rend="#b">Marco Travaglio</hi> non deve versare alcun risarcimento a <hi rend="#b">Silvio Berlusconi</hi>. Il leader di <hi rend="#b">Forza Italia</hi> aveva chiesto al condirettore del <hi rend="#i">Fatto Quotidiano</hi> 10 milioni di euro come <hi rend="#b">risarcimento danni</hi> da <hi rend="#b">diffamazione </hi>per l’intervista che aveva rilasciato a <hi rend="#b">Daniele Luttazzi </hi>il 14 marzo 2001 su <hi rend="#i">Rai2</hi> nel corso della trasmissione <hi rend="#i">Satyricon</hi>. Al centro il libro ‘<hi rend="#i">L’odore dei soldi’</hi>, sulla storia dell’ex Cavaliere e delle inchieste che lo hanno coinvolto. Per la Suprema Corte, che ha confermato la correttezza del verdetto emesso dalla <hi rend="#b">Corte di Appello</hi> di <hi rend="#b">Roma</hi> il 18 ottobre del 2006, si è trattato di cronaca, critica politica e satira legittime.</p>
    <p>
      <hi rend="#b">from</hi>
    </p>
    <ref target="http://www.slideshare.net/ilfattoquotidiano/travaglio-berlusconi-sent-cass">Sentenza della Cassazione: Travaglio e la richiesta di risarcimento di Berlusconi</ref>
    <ref target="http://www.slideshare.net/ilfattoquotidiano">ilfattoquotidiano.it</ref>
    <p>In modo conforme alle regole del diritto di <hi rend="#b">cronaca</hi> e <hi rend="#b">critica</hi>, è da escludere che Travaglio – sottolinea la <hi rend="#b">Terza sezione civile </hi>della Suprema Corte – avesse “inteso accusare in modo subdolo l’onorevole<hi rend="#b"> Berlusconi</hi> di biechi interessi privati, di <hi rend="#b">illeciti</hi> societari e di collusione con la <hi rend="#b">mafia</hi>” avendo invece voluto “stigmatizzare, sicuramente con toni forti, sarcastici e sdegnati” il <hi rend="#b">comportamento</hi> del candidato alla <hi rend="#b">Presidenza del Consiglio</hi> dei ministri, che “non aveva ritenuto necessario chiarire nelle opportune sedi… alcune vicende della sua attività imprenditoriale oggetto di indagini penali”.</p>
    <p>Alle ulteriori obiezioni del leader di <hi rend="#b">Forza Italia</hi> che ha insistito nel ricorso in <hi rend="#b">Cassazione</hi> a sostenere che la trasmissione aveva “scopo non satirico ma politico”, la <hi rend="#b">Suprema Corte</hi> replica che “l’uno scopo, di per sé, non esclude l’altro, potendo convergere entrambi a definire l’ambito della <hi rend="#b">satira politica</hi>” quale è quello di una trasmissione come <hi rend="#i">Satyricon</hi> “caratterizzata dall’intento di porre all’attenzione del <hi rend="#b">telespettatore</hi> alcuni momenti della vita sociale e politica italiana, sottolineandone le <hi rend="#b">contraddizioni</hi> e gli aspetti a volte anche negativi”.</p>
    <p>Ad avviso della<hi rend="#b"> Cassazione</hi>, il verdetto di appello non ha “affatto trascurato il necessario bilanciamento dell’interesse individuale con quello sotteso alla libera manifestazione del pensiero attraverso la critica politica, effettuato correttamente sotto la lente dell’interesse pubblico alla conoscenza dell’interpretazione di fatti di cronaca”, risultati “documentati e per la maggior parte notori”, senza trasmodare “in attacchi personali volti a colpire la figura morale del soggetto criticato”.</p>
    <p>Corretto e ‘conforme’ ai canoni della <hi rend="#b">satira</hi> è stato ritenuto anche il comportamento di <hi rend="#b">Luttazzi</hi> che “nel dirigere l’intervista, si è avvalso degli strumenti tipici” di questo genere, compresa la <hi rend="#b">mimica</hi>. Il ricorso dell’ex premier era rivolto anche contro la <hi rend="#i">Rai</hi>, <hi rend="#b">Carlo Freccero</hi>, ‘<hi rend="#i">Ballandi entertainment</hi>‘ e Luttazzi che, poi, insieme a <hi rend="#b">Michele Santoro</hi> e <hi rend="#b">Enzo Biagi</hi>, fu cacciato dalla televisione pubblica dopo l’’editto bulgaro’ di <hi rend="#b">Berlusconi</hi>. Ora il leader di <hi rend="#b">Forza Italia</hi> deve pagare in favore della <hi rend="#i">Rai</hi> 10mila e 200 euro per le spese legali del giudizio di Cassazione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>