<doc sitename="Il Fatto Quotidiano" title="Dell'Utri latitante, ordine di cattura. L'ex senatore: &quot;Mi sto curando, non scappo&quot; - Il Fatto Quotidiano" author="RQuotidiano" date="2014-04-11" url="http://www.ilfattoquotidiano.it/2014/04/11/marcello-dellutri-ordine-di-cattura-per-lex-senatore-ma-e-latitante/947701/" hostname="ilfattoquotidiano.it" description="Sulla sua testa pende un’ordinanza di custodia cautelare in carcere, ma Marcello Dell’Utri è latitante. “Mi sto curando”, fa sapere l’ex senatore. Mancano pochi giorni all’ultima sentenza (15 aprile), la seconda volta della Cassazione, e l’ex braccio destro di Silvio Berlusconi, imputato per concorso esterno in associazione mafiosa, è sparito. Non si sa dove. Un …" categories="Giustizia" tags="Cassazione;Libano;Mafia;Marcello Dell’Utri;Silvio Berlusconi" fingerprint="9be72d60e02cb835">
  <main>
    <head rend="h1">Dell’Utri latitante, ordine di cattura. L’ex senatore: “Mi sto curando, non scappo”</head>
    <graphic src="https://st.ilfattoquotidiano.it/wp-content/uploads/2014/04/marcello-dellutri-6401.jpg" alt="Marcello Dell'Utri"/>
    <p>Sulla sua testa pende un’ordinanza di custodia cautelare in carcere, ma <hi rend="#b">Marcello Dell’Utri</hi> è latitante. “Mi sto curando”, fa sapere l’ex senatore. Mancano pochi giorni all’ultima sentenza (15 aprile), la seconda volta della Cassazione, e l’ex braccio destro di Silvio Berlusconi, imputato per concorso esterno in associazione mafiosa, è sparito. Non si sa dove. Un indizio è stato captato dagli investigatori nei mesi scorsi, quando il fratello Alberto al telefono disse: “In <hi rend="#b">Libano</hi> Marcello starebbe bene”. Per rintracciarlo, la procura generale di Palermo ha avviato l’iter per le ricerche internazionali. Ufficialmente l’ex numero di Publitalia, il cofondatore di Forza Italia, ex senatore e amico personale del Cavaliere<hi rend="#b">, </hi>ha fatto perdere le sue tracce<hi rend="#b"/>giovedì 10 aprile. Gli uomini della Dia lo hanno cercato invano per due giorni a partire dall’8 aprile. Ma Dell’Utri sembra svanito nel nulla. Fino alle 15.40 di oggi, quando, tramite il legale, ha recapitato una nota in cui sostiene di essere malato: “Tengo a precisare che non intendo sottrarmi al risultato processuale della prossima sentenza della Corte di Cassazione; e che trovandomi in <hi rend="#b">condizioni di salute precaria</hi> – per cui tra l’altro ho subito qualche settimana fa un <hi rend="#b">intervento di angioplastica</hi> – sto effettuando ulteriori <hi rend="#b">esami</hi> e controlli”, senza però dire dove.</p>
    <p><hi rend="#b">Il 7 ordine di arresto, ma dall’8 aprile il senatore è irreperibile</hi>. Il 7 aprile la III sezione della <hi rend="#b">Corte d’Appello di Palermo</hi>, presieduta da <hi rend="#b">Raimondo Lo Forti</hi>, aveva emesso un ordine di custodia cautelare per <hi rend="#b">pericolo di fuga</hi> nei suoi confronti. Dell’Utri <ref target="http://www.ilfattoquotidiano.it/2013/03/25/dellutri-per-giudici-fu-luomo-cerniera-con-cosa-nostra-fino-al-1992/542050/">è stato condannato a sette anni di carcere (leggi le motivazioni della sentenza)</ref> e probabilmente temeva che gli ermellini potessero confermare il verdetto, nelle cui motivazioni si sottolinea il ruolo di “mediatore” tra la mafia e Silvio Berlusconi. E così il politico siciliano si è dileguato e proprio nei giorni </p>
    <p><ref target="http://www.ilfattoquotidiano.it/2014/04/10/berlusconi-ai-servizi-sociali-udienza-in-tribunale-e-il-pg-di-milano-dice-si/947029/">in cui l’ex premier attende la decisione sull’affidamento ai servizi sociali</ref>.</p>
    <p><hi rend="#b">Dell’Utri: “Richiesta aberrante. Fiducioso”.</hi> Apprendo della <hi rend="#b">aberrante richiesta</hi> di preventiva custodia cautelare mentre mi trovo già all’estero per il periodo di cura e riposo – spiega l’ex senatore -. Rimango tuttavia in <hi rend="#b">attesa fiduciosa</hi> del risultato che esprimerà la Massima Corte che ha già rilevato incongruenze e <hi rend="#i">fumus</hi> nella prima sentenza di appello, annullandola conseguentemente. Mi auguro – conclude – quindi che un <hi rend="#b">processo ventennale,</hi> per il quale ritengo di avere già scontato una grave pena, si possa concludere definitivamente e positivamente”. </p>
    <p><hi rend="#b">Le ultime tracce dell’ex senatore in Libano.</hi> La Dia del capoluogo siciliano era stata incaricata per l’immediata esecuzione l’8 aprile. Quel giorno, però, quando gli <hi rend="#b">investigatori dell’antimafia</hi> hanno raggiunto le case dell’ex senatore e dei propri familiari non lo hanno trovato. “Non rintracciato in alcuno dei luoghi ispezionati, al momento risulta irreperibile. La Corte d’Appello – continua la nota – ricevuti i verbali di vane ricerche, ne ha dichiarato lo stato di latitanza”. Adesso l’antimafia “sta svolgendo tutti gli <hi rend="#b">approfondimenti investigativi</hi> necessari alla localizzazione”, aggiungendo che la “già avviata attività di indagine poteva far ritenere l’irreperibilità dell’ex senatore, in Italia, sin dalla seconda metà dello scorso mese di<hi rend="#b"> marzo</hi>”. Le ultime tracce che Dell’Utri ha lasciato sarebbero in <hi rend="#b">Libano</hi>. La Procura di Palermo, nella richiesta di arresto firmata il 7 aprile scorso, scrive che il 3 aprile l’ex senatore era nel paese mediorientale, uno dei suoi telefoni è stato intercettato “nei dintorni della città libanese di Beirut”.</p>
    <p><hi rend="#b">Visto sul volo Parigi-Beirut il 24 marzo.</hi> Nel giallo sulla fuga, spunta anche la<hi rend="#b"> testimonianza</hi> di un passeggero che avrebbe viaggiato accanto a Dell’Utri su un volo <hi rend="#b">Parigi-Beirut</hi> il 24 marzo scorso. L’uomo – che ha chiesto di restare anonimo – ha riferito all’<hi rend="#i">Ansa</hi> che l’ex senatore ha viaggiato “in business” ed ha assicurato di averlo visto ritirare il bagaglio una volta atterrato e uscire dall’aeroporto. <ref target="http://www.ilfattoquotidiano.it/2014/04/11/dellutri-latitante-ecco-come-lex-senatore-di-forza-italia-e-riuscito-a-scappare/947801/">Dell’Utri può contare su tre passaporti e ha potuto contare anche sul fatto che per tre volte ai pm è stato negato l’arresto</ref>. </p>
    <p><hi rend="#b">L’intercettazione che ha fatto scattare l’ordine di cattura.</hi> La richiesta di arresto per il pericolo di fuga all’estero questa volta però era stata accolta. All’origine della decisione, oltre agli accertamenti della Dia, una intercettazione che risale a novembre, in cui il fratello di Dell’Utri, <hi rend="#b">Alberto</hi>, parlando col proprietario del ristorante <hi rend="#i">Assunta Madre</hi> di Roma <hi rend="#b">Vincenzo Mancuso</hi>, dice di “accelerare i tempi” e fa riferimento alla Guinea che “concede facilmente i passaporti diplomatici”. Mentre in un’altra intercettazione il fratello Alberto, sempre con Mancuso, afferma: “Il programma è quello di andarsene in Libano perché lì è una città dove Marcello ci starebbe bene perché lui c’è già stato la conosce, c’è un grande fermento culturale… per lui andrebbe bene”.</p>
    <p>A eseguire le intercettazioni ambientale che avevano allertato gli inquirenti era stata la <hi rend="#b">Procura di Roma</hi>, “nell’ambito di una inchiesta per riciclaggio su un’imprenditore calabrese,<hi rend="#b"> Gianni Micalusi</hi>, l’8 novembre scorso, ed era stata subito trasmessa all’estero”. In risposta Mancuso chiede al fratello dell’ex senatore se non ha mai pensato “di farsi nominare ambasciatore della Guinea”. Un’ipotesi a cui Alberto Dell’Utri rispondeva facendo riferimento a un <hi rend="#b">“retroscena</hi>” che aveva a che fare con “un personaggio che ha sposato la figlia del presidente africano”. E sull’ipotesi del Libano spiegava che l’ex parlamentare aveva cenato” a Roma con un politico importante del Libano, che si candida presidente”.</p>
    <p><hi rend="#b">L’avvocato: “Il 15 l’udienza deciderà lui se presentarsi”.</hi> “Non confermo nulla. Ho appreso dai giornali dell’<hi rend="#b">ordine di custodia cautelare</hi> che non mi è stato notificato in quanto i legali della difesa lo apprendono soltanto una volta eseguito. L’ultima volta mi sono visto con Dell’Utri a Milano diverse settimane fa – ha dichiarato l’avvocato <hi rend="#b">Giuseppe Di Peri</hi>. – La prossima settimana, martedì 15 aprile, è prevista l’udienza: deciderà lui se presentarsi. Che sia tutto regolare, non lo so”.</p>
    <p><hi rend="#b"> Ricerche internazionali.</hi> Sono state attivate – a quanto si apprende – le procedure per le ricerche a livello internazionale di Dell’Utri. La richiesta è stata inoltrata dalla<hi rend="#b"> procura generale di Palermo</hi>e ha poi seguito l’iter di routine attraverso gli uffici amministrativi del ministero della Giustizia. La procura generale ha emesso anche un mandato di <hi rend="#b">cattura europeo</hi>. Il provvedimento vale per i Paesi europei e per gli altri paesi con cui l’Italia ha stretto trattati di estradizione.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>