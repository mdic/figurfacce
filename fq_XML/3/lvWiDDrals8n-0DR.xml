<doc sitename="Il Fatto Quotidiano" title="Gianrico Carofiglio e il linguaggio della politica: ovvero parlare senza impegnarsi a dire la verità - Il Fatto Quotidiano" author="Elisabetta Reguitti" date="2015-10-08" url="http://www.ilfattoquotidiano.it/2015/10/08/gianrico-carofiglio-e-il-linguaggio-della-politica-ovvero-parlare-senza-impegnarsi-a-dire-la-verita/2088710/" hostname="ilfattoquotidiano.it" description="Quanto si compiacciono politici, giuristi, burocrati e giornalisti della propria parola detta o scritta che sia? Ma soprattutto, quanto comprendono gli interlocutori ai quali si rivolgono? Primo Levi scrisse: “Abbiamo una responsabilità, finché viviamo: dobbiamo rispondere di quanto scriviamo, parola per parola, e far si che ogni parola vada a segno”. Responsabilità è anche aver deciso di …" categories="Cultura" tags="Gianrico Carofiglio;Matteo Renzi;Pier Luigi Bersani;Silvio Berlusconi" fingerprint="e9882b2bfb225975">
  <main>
    <p>Quanto si compiacciono <hi rend="#b">politici,</hi> giuristi, burocrati e <hi rend="#b">giornalisti</hi> della propria parola detta o scritta che sia? Ma soprattutto, quanto comprendono gli <hi rend="#b">interlocutori</hi> ai quali si rivolgono? <hi rend="#b">Primo Levi</hi> scrisse: “Abbiamo una responsabilità, finché viviamo: dobbiamo rispondere di quanto scriviamo, <hi rend="#b">parola</hi> per parola, e far si che ogni parola vada a segno”. Responsabilità è anche aver deciso di realizzare un libro sull’uso del linguaggio, come nel caso di <hi rend="#b">Gianrico Carofiglio</hi> e il suo <hi rend="#i">Con parole precise. Breviario di scrittura civile</hi> edito da <hi rend="#b">Laterza</hi>.</p>
    <p>Accantonati toga da magistrato e panni da <hi rend="#b">senatore Pd</hi> (scranni che ha peraltro lasciato per essere “solo” uno scrittore) l’autore ha recuperato e lavorato su un suo <hi rend="#b">disagio</hi> di cui parla in questa conversazione. “Avevo la necessità di affrontare il disagio, a volte anche il disgusto per il modo con cui viene maneggiata la lingua nei <hi rend="#b">luoghi del potere</hi>: nella politica, nel diritto, nella <hi rend="#b">burocrazia</hi> e anche nel giornalismo. Un disagio che nasce dalla consapevolezza che la democrazia è fatta di parole precise, chiare, che dicano la verità. Dire la <hi rend="#b">verità</hi> significa chiamare le cose con il loro nome. Dare il nome giusto alle cose è un atto rivoluzionario, diceva <hi rend="#b">Rosa Luxemburg</hi>. Chiarezza e democrazia; oscurità e <hi rend="#b">autoritarismo</hi>, più o meno mascherato. Il libro parla di questa <hi rend="#b">antitesi</hi>“.</p>
    <p>L’approccio dello scrittore non è però da primo della classe pronto ad additare colpe, difetti e <hi rend="#b">cedimenti</hi>. Al contrario pone la questione di come “migliorare l’impegno di ognuno, con i suoi mezzi e secondo le sue <hi rend="#b">specificità</hi>, ad intervenire nel dibattito su ciò che può essere fatto oppure modificato. Più in generale sulla qualità della <hi rend="#b">democrazia</hi> e nella vita pubblica”. Non è la prima volta che Carofiglio si occupa del potere del <hi rend="#b">linguaggio</hi> e della sua forza: lo aveva già fatto con <hi rend="#b"> L’arte del dubbio</hi> di Sellerio e </p>
    <p><hi rend="#i">La manomissione delle parole</hi>per Rizzoli, ma questa volta tratta l’argomento con un testo che si presta ad essere un manuale pratico per tentare di perseguire ciò che</p>
    <p><hi rend="#b">Carlo Magris</hi>definì come: “La correttezza della lingua è la premessa della chiarezza morale e dell’onestà. Molte</p>
    <p><hi rend="#b">mascalzonate</hi>e violente prevaricazioni nascono quando si pasticcia con la</p>
    <p><hi rend="#b">grammatica</hi>“.</p>
    <p>Il <hi rend="#b">breviario</hi> di scrittura civile di Carofiglio inizia con l’analisi dei diversi generi di scrittura soffermandosi in particolare su quella con “<hi rend="#b">destinazione pubblica</hi>” e per la quale realtà e chiarezza dovrebbero essere un requisito essenziale. “Dare suggerimenti su come scrivere bene è sempre molto rischioso – precisa – Perché è facile, nonostante tutta l’attenzione e la buona volontà, essere i primi a cadere in quelli che additiamo come <hi rend="#b">errori</hi>“.</p>
    <p><hi rend="#i">Con parole precise</hi> si articola in due parti, un <hi rend="#b">capitolo</hi> è dedicato alle “parole degli altri” ovvero: limpido esempio di <hi rend="#b">manomissione</hi> storica di lingua e dunque di sostanza. La scrittura civile (intesa come chiara, democratica e rispettosa delle idee) per <hi rend="#b">Carofiglio</hi> può essere un <hi rend="#b">antidoto</hi> alla pessima abitudine di “parlare e dire qualcosa senza che ciò comporti un impegno di verità e correttezza nei confronti dei <hi rend="#b">destinatari</hi>“. Un’abitudine consolidata dell’ambiente politico che lo <hi rend="#b">scrittore</hi> ripercorre in modo scientifico attraverso le metafore utilizzate da <hi rend="#b">Renzi</hi>, <hi rend="#b">Bersani</hi> e <hi rend="#b">Berlusconi</hi>. “La metafora è più potente della <hi rend="#b">similitudine</hi> – spiega – perché quando è ben concepita costringe la mente a un <hi rend="#b">cambio di piano</hi>, un vero e proprio scarto della conoscenza o dell’intuizione: una<hi rend="#b"> figura retorica</hi> che nel tempo ha saputo addirittura indurre a trasformazioni culturali, basti pensare a “il tempo è denaro”. Eppure i politici sembrano abusarne, pasticciando con le parole e senza pensare alle eventuali <hi rend="#b">ricadute negative</hi> che possono provocare sul pubblico/elettore”. Tra i numerosi esempi argomentati da Carofiglio troviamo lo “<hi rend="#b">scendere in politica</hi>” che evoca passione producendo addirittura <hi rend="#b">identificazione</hi> (fosse solo quella sportiva in un paese malato di calcio come l’Italia) rispetto al “salire in politica” che al massimo richiama un contenuto <hi rend="#b">polemico</hi>, incapace di produrre qualsiasi effetto emotivo sui destinatari ma che soprattutto, non significa niente.</p>
    <p>
      <hi rend="#b">e.reguitti@ilfattoquotidiano.it</hi>
    </p>
  </main>
  <comments/>
</doc>