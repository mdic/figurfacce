<doc sitename="Il Fatto Quotidiano" title="Sentenza Mediaset, Berlusconi condannato a 4 anni. Annullata l'interdizione - Il Fatto Quotidiano" author="RQuotidiano" date="2013-08-01" url="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/" hostname="ilfattoquotidiano.it" description="Silvio Berlusconi è condannato in via definitiva a quattro anni di reclusione per frode fiscale nel processo sui diritti Mediaset. Annullata la pena accessoria dell’interdizione dai pubblici uffici, che dovrà essere rideterminata dalla Corte d’appello di Milano. Lo hanno deciso i giudici della sezione feriale della Cassazione dopo sette ore di camera di consiglio. Confermate anche …" categories="Giustizia" tags="Cassazione;Franco Coppi;Frode Fiscale;Niccolò Ghedini;Processo Mediaset;Silvio Berlusconi" fingerprint="e9b25125f266e219">
  <main>
    <head rend="h1">Sentenza Mediaset, Berlusconi condannato a 4 anni. Annullata l’interdizione</head>
    <graphic src="https://st.ilfattoquotidiano.it/wp-content/uploads/2013/07/berlusconi_interna-nuova2.jpg"/>
    <p><hi rend="#b">Silvio Berlusconi è condannato</hi> in via definitiva a <hi rend="#b">quattro anni di reclusione</hi> per <hi rend="#b">frode fiscale</hi> nel processo sui <hi rend="#b">diritti Mediaset</hi>. Annullata la pena accessoria dell’<hi rend="#b">interdizione dai pubblici uffici</hi>, che dovrà essere rideterminata dalla Corte d’appello di Milano. Lo hanno deciso i giudici della sezione feriale della <hi rend="#b">Cassazione</hi><ref target="http://www.ilfattoquotidiano.it/2013/08/01/sentenza-mediaset-alle-12-giudici-in-camera-di-consiglio/673328/">dopo sette ore di camera di consiglio</ref>. Confermate anche le condanne di tutti i coimputati: Daniele Lorenzano, Gabriella Galetto e <hi rend="#b">Frank Agrama</hi>.</p>
    <p>E’ la <hi rend="#b">prima volta</hi> che Silvio Berlusconi subisce una condanna definitiva e irrevocabile. Dei quattro anni, tre sono coperti da <hi rend="#b">indulto</hi> e l’ex premier – che comunque non andrà in carcere perché ultrasettantenne – potrà scontare la pena agli <hi rend="#b">arresti domiciliari</hi> o chiedere l’<hi rend="#b">affidamento ai servizi sociali</hi>. Prima di qualunque iniziativa, la sentenza deve essere trasmessa alla Procura di Milano, dove è originato il procedimento sulla frode fiscale nella compravendita dei diritti tv. Il procuratore capo <hi rend="#b">Edmondo Bruti Liberati</hi> si è limitato al momento a spiegare che “<hi rend="#b">la pena principale è definitiva ed è eseguibile</hi>, si seguiranno i tempi consueti”. La definitività della sentenza fa cadere automaticamente ogni privilegio parlamentare, perciò il Senato non avrà alcune voce in capitolo sulle sorti di Berlusconi.</p>
    <p><hi rend="#b">IL DESTINO DEL CAVALIERE: DOMICILIARI O SERVIZI SOCIALI.</hi> Bruti Liberati ha spiegato che, secondo la procedura, una volta arrivata la sentenza il pm dovrà emettere il cosiddetto <hi rend="#b">ordine di esecuzione</hi> con contestuale sospensione perché la pena effettiva da scontare è di un anno. Dal momento della notifica dell’atto il Cavaliere, entro il tempo massimo di 30 giorni, potrebbe andare ai domiciliari o chiedere l’affidamento in prova ai servizi sociali. Ma il termine, vista la pausa feriale, decorre dal 16 settembre. La richiesta verrà valutata dal Tribunale di sorveglianza in tempi lunghi. Se non verrà presentata alcuna istanza di misura alternativa, toccherà ad un magistrato di sorveglianza decidere nell’arco di pochi giorni e, in base anche alla legge ‘Svuota-carceri’: la misura per Berlusconi sarebbe comunque quella dei domiciliari.</p>
    <p><hi rend="#b">COPPI E GHEDINI: “SGOMENTI, RICORSO IN EUROPA”.</hi> “Non farò l’esule, come fu costretto a fare Craxi. Nè accetterò di essere affidato ai servizi sociali, come un criminale che deve essere rieducato”. Così si leggeva qualche giorno fa in un’intervista di Silvio Berlusconi a Libero, che però fu subito smentita da una nota di Palazzo Grazioli. I legali di Silvio berlusconi attendono qualche ora prima di dire la loro: “La sentenza della Corte di Cassazione nel Processo Diritti non può che lasciare sgomenti” affermano in una nota <hi rend="#b">Franco Coppi</hi>, <hi rend="#b">Niccolò Ghedini</hi> e <hi rend="#b">Piero Longo</hi>. “Vi erano solidissime ragioni ed argomenti giuridici per pervenire ad una piena assoluzione del Presidente Berlusconi. Valuteremo e perseguiremo – annunciano – ogni iniziativa utile anche nelle <hi rend="#b">sedi Europee</hi> per far si che questa ingiusta sentenza sia radicalmente riformata”. </p>
    <p><hi rend="#b">INTERDIZIONE, LA MINA DISINNESCATA.</hi> L’annullamento con rinvio dei cinque anni di interdizione dai pubblici uffici – come da richiesta del procuratore generale – disinnesca però un problema politico immediato per il Cavaliere, perché per avviare un’eventuale procedura di decadenza da senatore sarà necessario attendere il nuovo verdetto d’appello. La conferma della pena definitiva fa cadere comunque il rischio di prescrizione del reato. “La pena accessoria dell’interdizione dai pubblici uffici, per Silvio Berlusconi, <hi rend="#b">potrebbe ridursi fino a un anno di interdizione</hi>, perché le norme alle quali ha fatto riferimento il dispositivo del verdetto prevedono un’interdizione da un anno a un massimo di tre. La misura dunque la rideterminerà la corte di Milano”, ha affermato l’avvocato <hi rend="#b">Filippo Dinacci</hi>, che nel processo Mediaset in Cassazione ha difeso Gabriella Galetto, e che difende l’ex premier in altri procedimenti. </p>
    <p>Il processo d’appello per rideterminare al ribasso i cinque anni di interdizione potrebbe aprirsi già entro la fine dell’anno, ma dipende da quando gli ermellini invieranno le motivazioni del provvedimento di oggi. Dopo di che, non più la seconda ma la terza corte d’Appello di Milano, nel giro di un mese, dovrebbe fissare il nuovo processo che riguarderà dunque solo la durata del periodo dell’interdizione dai pubblici uffici del Cavaliere. Anche in questo caso il verdetto sarà impugnabile di nuovo davanti alla Suprema Corte.</p>
    <p><hi rend="#b">MA LA LEGGE ANTICORRUZIONE POTREBBE FAR DECADERE BERLUSCONI.</hi> Ma sul futuro politico del leader del centrodestra potrebbe pesare anche la nuova<hi rend="#b"> legge anticorruzione approvata nel 2012</hi>, secondo la quale se interviene una condanna definitiva superiore ai due anni, scatta infatti la procedura per l’incandidabilità del parlamentare. A prescindere dalle pene accessorie. A ricordarlo è il presidente della <hi rend="#b">Giunta per le Elezioni</hi> e Immunità del Senato <hi rend="#b">Dario Stefano</hi> (Sel). “Appena ci notificheranno la sentenza – spiega il senatore alle agenzie – la Giunta si riunirà e si procederà con le stesse modalità già avviate per l’ineleggibilità. Il relatore farà la sua proposta e la Giunta dovrà decidere in Camera di Consiglio. La decisione della Giunta poi dovrà passare il vaglio dell’Aula e basterà che 20 senatori lo chiedano e ci sarà il voto segreto”.</p>
    <p>L’udienza era iniziata il 30 luglio, davanti alla sezione feriale per scongiurare il <hi rend="#b">rischio di prescrizione</hi>. La sentenza, molto attesa dal mondo politico, è via via slittata fino al pronunciamento di oggi, arrivato dopo la requisitoria del pg e le arringhe dei difensori di tutti gli imputati. Il pg della Cassazione<hi rend="#b"> Antonello Mura</hi><ref target="http://www.ilfattoquotidiano.it/2013/07/30/processo-mediaset-pg-cassazione-berlusconi-ideatore-meccanismo-frodi/671140/">aveva chiesto la conferma della pena principale – 4 anni di reclusione – e una riduzione della pena accessoria da 5 anni a 3 anni</ref>. Secondo la pubblica accusa l’ex premier è stato ”l’ideatore del meccanismo delle frodi fiscali” e “perdurante il controllo di Berlusconi su Mediaset”. La difesa, sostenuta dagli avvocati <hi rend="#b">Niccolò Ghedini</hi> e <hi rend="#b">Franco Coppi</hi>, <ref target="http://www.ilfattoquotidiano.it/2013/07/31/sentenza-mediaset-probabilmente-domani-coppi-ci-servono-cinque-ore/672240/">avevano chiesto l’annullamento del verdetto sostenendo l’assenza della prova nei confronti del Cavaliere</ref>. “Al massimo possiamo dire che questa è una gigantesca evasione fiscale ma qui non c’è in alcun modo un profilo penale” aveva detto il professore.</p>
    <p>I legali dell’ex premier non hanno ascoltato dal vivo la lettura della sentenza. Ghedini e Coppi sono Palazzo Grazioli con Berlusconi e hanno seguito il verdetto in diretta tv. Con il Cavaliere, nel palazzo blindato, i figli Marina e Pier Silvio, <hi rend="#b">Gianni Letta </hi>e<hi rend="#b"> Angelino Alfano.</hi> Fuori Palazzo Grazioli ressa di giornalisti e telecamere. Le strade limitrofe, infatti, per motivi di sicurezza sono state chiuse.</p>
    <p>
      <hi rend="#b">IL DISPOSITIVO DELLA SENTENZA</hi>
    </p>
    <p>La Cassazione ha “annullato la sentenza impugnata limitatamente alle statuizioni relative alla condanna della pena accessoria dell’interdizione dai pubblici uffici per violazione dell’art. 12 dlgs. 10 marzo 2000 e dispone trasmettersi gli atti ad altra sezione per rideterminare la pena accessoria nei limiti temporali citati dall’art. 12. Valutazione -precisa piazza Cavour- non consentita alla Corte di Cassazione”. Per il resto nel dispositivo piazza Cavour ha rigettato il ricorso, confermando quindi la condanna per frode fiscale a 4 anni nei confronti di Berlusconi “nei cui confronti dichiara irrevocabili tutte le altre parti della sentenza impugnata”. Respinti anche i ricorsi degli ex tre manager Mediaset: il produttore cinematografico egiziano Frank Agrama (3 anni), Gabriella Galetto (1 anno e 2 mesi) e Daniele Lorenzano (3 anni e 8 mesi). Per effetto del rigetto del ricorso tutti e quattro gli imputati sono stati condannati a rifondere l’Agenzia delle Entrate, costituitasi parte civile, con 5.000 euro ciascuno.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>