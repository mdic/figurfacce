<doc sitename="Il Fatto Quotidiano" title="Iva, M5S: &quot;Aumento è colpa di Berlusconi e Letta. Bocciata nostra proposta di stop&quot; - Il Fatto Quotidiano" author="RQuotidiano" date="2013-10-01" url="http://www.ilfattoquotidiano.it/2013/10/01/iva-m5s-aumento-e-colpa-di-berlusconi-e-letta-bocciata-nostra-proposta-di-stop/729600/" hostname="ilfattoquotidiano.it" description="“Sull’aumento dell’ Iva al 22%, Berlusconi e Letta mentono entrambi ai cittadini italiani”. La denuncia arriva da Paola Taverna, nuovo capogruppo del Movimento 5 Stelle al Senato. “E’ solo colpa di Pdl, Pd e Scelta Civica se l’IVA è aumentata. Il Movimento 5 Stelle porta le prove ai cittadini che devono sapere la verità”. In …" categories="Politica" tags="Aumento Iva;Beppe Grillo;Enrico Letta;Governo Letta;Iva;Movimento 5 Stelle;Silvio Berlusconi" fingerprint="7f1d3aefdb8b46a5">
  <main>
    <head rend="h1">Iva, M5S: “Aumento è colpa di Berlusconi e Letta. Bocciata nostra proposta di stop”</head>
    <graphic src="https://st.ilfattoquotidiano.it/wp-content/uploads/2013/07/5-stelle-deputati-interna-.jpg" alt="Deputati 5 stelle"/>
    <p>“<ref target="http://www.ilfattoquotidiano.it/2013/09/30/iva-domani-scatta-laumento-per-codacons-stangata-da-350-euro-a-famiglia/728000/">Sull’ aumento dell’ Iva al 22%,</ref> Berlusconi e Letta mentono entrambi ai cittadini italiani”. La denuncia arriva da </p>
    <p><hi rend="#b">Paola Taverna</hi>, nuovo capogruppo del</p>
    <p><hi rend="#b">Movimento 5 Stelle</hi>al Senato. “E’ solo colpa di Pdl, Pd e Scelta Civica se l’IVA è aumentata. Il Movimento 5 Stelle porta le prove ai cittadini che devono sapere la verità”. In questione è la votazione del 30 luglio scorso a Palazzo Madama sul decreto che rinviava l’aumento dell’Iva da luglio a ottobre. “Il Movimento 5 Stelle – ricorda Taverna – presentò un emendamento (il n. 11.1) per chiedere di abolire completamente la norma che faceva scattare l’</p>
    <p><hi rend="#b">incremento dell’IVA</hi>. Pdl, Pd, Scelta Civica votarono contro la proposta: 193 i voti contrari (Pdl, Pd, Scelta Civica, Gal), 53 i favorevoli (Movimento 5 Stelle, Lega, Sel), 15 astenuti”.</p>
    <p>Taverna ricorda anche <hi rend="#b">la copertura finanziaria proposta da M5s</hi> (la riduzione del 20% delle spese correnti dei programmi del Ministero della Difesa; l’aumento dallo 0,2 % all’1% della tassa sulle transazioni finanziarie, introdotta dalla legge di stabilità 2013 e altrimenti nota come Tobin tax; riduzione del 2% di tutte le spese nella pubblica amministrazione ad eccezione dei settori della scuola, sanità, cultura, ricerca, università; riduzione dell’1% per cento della spesa, rispetto al 2012, per l’acquisto di beni e servizi, nelle pubbliche amministrazioni centrali e periferiche (<hi rend="#b">Stato, Regioni, Province, Comuni</hi>)”.</p>
    <p>“Con la nostra proposta – aggiunge Taverna – si sarebbe evitata questa misura che distrugge<hi rend="#b"> i consumi di tutte le famiglie</hi>, lavoratori, studenti mette in ginocchio l’economia reale di piccole imprese, artigiani,commercianti. E’ ora di mandare a casa chi mente ai cittadini italiani e gli fa pagare il conto salatissimo propinando pure continue bugie. Berlusconi, Letta, Pdl, Pd tutti a casa!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>