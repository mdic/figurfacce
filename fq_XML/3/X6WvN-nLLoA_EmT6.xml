<doc sitename="Il Fatto Quotidiano" title="Forza Italia, Berlusconi: &quot;Momento grave. Basta egoismi e ambizioni personali&quot; - Il Fatto Quotidiano" author="RQuotidiano" date="2014-03-24" url="http://www.ilfattoquotidiano.it/2014/03/24/forza-italia-berlusconi-momento-grave-basta-egoismi-e-ambizioni-personali/924978/" hostname="ilfattoquotidiano.it" description="Ieri la pietra tombale sulla candidatura di una delle sue figlie alle elezioni europee, oggi l’invito ai dirigenti del partito a “mettere da parte interessi personali, ambizioni individuali e la difesa di rendite di posizione“. Silvio Berlusconi non nasconde la “gravità del momento“: “Mi auguro che tutti, all’interno di Forza Italia, ben comprendano la crisi di …" categories="Elezioni Europee 2014" tags="Elezioni Europee 2024;Forza Italia;Silvio Berlusconi" fingerprint="1ef6822019d68f25">
  <main>
    <head rend="h1">Forza Italia, Berlusconi: “Momento grave. Basta egoismi e ambizioni personali”</head>
    <graphic src="https://st.ilfattoquotidiano.it/wp-content/uploads/2014/03/berlusconi_640.jpg"/>
    <p><ref target="http://www.ilfattoquotidiano.it/2014/03/22/forza-italia-berlusconi-i-miei-figli-candidati-alle-europee-tutte-invenzioni/922725/">Ieri la pietra tombale sulla candidatura di una delle sue figlie alle elezioni europee</ref>, oggi l’invito ai dirigenti del partito a “mettere da parte</p>
    <p><hi rend="#b">interessi personali</hi>, ambizioni individuali e la difesa di</p>
    <p><hi rend="#b">rendite di posizione</hi>“.</p>
    <p><hi rend="#b">Silvio Berlusconi</hi>non nasconde la “</p>
    <p><hi rend="#b">gravità del momento</hi>“: “Mi auguro che tutti, all’interno di</p>
    <p><hi rend="#b">Forza Italia</hi>, ben comprendano la</p>
    <p><hi rend="#b">crisi di fiducia</hi>che investe la politica e l’esigenza di rinnovarci. Uno sforzo che dobbiamo affrontare tutti insieme”.</p>
    <p>In una nota l’ex Cavaliere prova a<hi rend="#b"> rassicurare</hi> “tutti i militanti ed elettori”: “Anche in queste ore – spiega Berlusconi – stiamo lavorando alla elaborazione del programma per le elezioni europee, alla<hi rend="#b"> composizione delle liste</hi>. Come sempre tutte le decisioni che verranno prese nei prossimi giorni saranno dettate solo ed esclusivamente dall’esigenza di rappresentare al meglio <hi rend="#b">i moderati</hi>, in Italia e in Europa”. “Leggo – scrive ancora l’ex premier – anche oggi sui quotidiani articoli che descrivono <hi rend="#b">scenari inverosimili</hi>, alimentati anche da talune<hi rend="#b"> lunari dichiarazioni</hi> che non corrispondono minimamente né alla realtà del nostro movimento né a quella del Paese in generale”.</p>
    <p>A suscitare la polemica è l’intervista di <hi rend="#b">Renata Polverini</hi> rilasciata a<hi rend="#i"> La Repubblica</hi>: “Sicuramente siamo in una fase complicata – spiega la parlamentare – Anche perché per la prima volta ci troviamo con il leader che ha guidato il partito in tutte le campagne elettorali che <hi rend="#b">non è nelle condizioni</hi> di farlo”. Il quotidiano diretto da Ezio Mauro descrive nel suo retroscena un partito alla sbando dove “la <hi rend="#b">vecchia guardia berlusconiana</hi>, umiliata ed emarginata, candidata a <hi rend="#b">farsi rottamare</hi> come una bad company, è pronta a reagire contro lo strapotere del <hi rend="#b">cerchio magico</hi>“. Una reazione che prevederebbe persino la<hi rend="#b"> minaccia di boicottare</hi> le liste azzurre alle Europee mettendo in atto “clamorose ritorsioni che creino una sorta di <hi rend="#b">fallimento tecnico</hi> di Forza Italia”. Come? “Impedendo l’approvazione del bilancio” del partito. Un partito “a un passo dalla frantumazione”. E’ sempre la Polverini a confermare la spaccatura del partito tra vecchia e nuova guardia: “C’è un aspetto che riguarda <hi rend="#b">la riorganizzazione</hi>. Berlusconi quando ha capito che il Pdl non era più nel cuore dell’elettorato, ha ricreato Forza Italia e rimesso in campo il <hi rend="#b">movimento dei club</hi>. Ma il partito fa fatica a prendere corpo. Non c’è nemmeno un luogo in cui discutere. E’ in atto un tentativo, se non di <hi rend="#b">marginalizzare i vecchi</hi>, certo di <hi rend="#b">inserimento prepotente dei nuovi</hi>. Ma c’è gente che ha combattuto per vent’anni accanto a Berlusconi nei momento straordinari e in quelli difficili senza mai mollare”.</p>
    <p>“Leggo sui giornali di un <hi rend="#b">partito allo sbando</hi>, preda di <hi rend="#b">correnti o pseudo gruppi</hi> l’un contro l’altro armati – commenta il senatore di Forza Italia <hi rend="#b">Altero Matteoli</hi> – A me pare di assistere ad un altro film, il partito che conosco sta discutendo, come è giusto e normale che accada quando bisogna prendere decisioni o compiere scelte importanti, nel caso le candidature per le prossime Europee e per le altre competizioni di maggio. Non cadiamo nella trappola di chi vorrebbe vedere<hi rend="#b"> dilapidato un patrimonio</hi> costruito in tanti anni. Sono certo che anche stavolta Berlusconi stia esercitando la sua leadership e che Forza Italia si presenterà alle Europee, alle Regionali e alle Amministrative unita attorno a lui”. </p>
    <p>Parole di rassicurazione arrivano anche dal capogruppo alla Camera di Forza Italia <hi rend="#b">Renato Brunetta</hi>, intervistato da<hi rend="#i"> La Stampa</hi>: ”Stiano tutti tranquilli che il <hi rend="#b">brand Berlusconi</hi> ci sarà nel simbolo – dichiara – E il leader di Forza Italia “troverà il modo di fare campagna elettorale, tanta campagna elettorale, qualunque saranno le misure di <hi rend="#b">limitazioni della libertà</hi> personale alle quali verrà sottoposto. Noi puntiamo al 30%”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>