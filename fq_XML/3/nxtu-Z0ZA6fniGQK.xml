<doc sitename="Il Fatto Quotidiano" title="Ruby: &quot;Era maggiorenne&quot;. Ministro marocchino scagiona così Berlusconi" author="Lorenzo Galeazzi" date="2014-01-27" url="http://www.ilfattoquotidiano.it/2014/01/27/ruby-un-ministro-marocchino-nata-nel-1992-era-maggiorenne/858957/" hostname="ilfattoquotidiano.it" description="Il ministro della Funzione pubblica marocchina Mohamed Mobdii sostiene che Silvio Berlusconi è innocente perché ai tempi del bunga bunga Karima El Marough non era minorenne. Dichiarazioni che paiono riportare il calendario a giovedì 3 marzo 2011, quando Il Giornale titolava: “Il premier cala l’asso: Ruby era maggiorenne”. Nell’articolo si racconta che il capo di …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="cdef062e68e2e13d">
  <main><head rend="h1">Caso Ruby, parla un ministro marocchino: “Lei maggiorenne, Berlusconi innocente”</head><graphic src="https://st.ilfattoquotidiano.it/wp-content/uploads/2014/01/ruby-pezzo.jpg" alt="Ruby"/><p>Il ministro della Funzione pubblica marocchina <hi rend="#b">Mohamed Mobdii</hi> sostiene che<hi rend="#b"> Silvio Berlusconi</hi> è innocente perché ai tempi del bunga bunga <hi rend="#b">Karima El Marough</hi> non era minorenne. Dichiarazioni che paiono riportare il calendario a giovedì 3 marzo 2011, quando<hi rend="#i"> Il Giornale</hi> titolava: “Il premier cala l’asso: Ruby era maggiorenne”. Nell’articolo si racconta che il capo di <hi rend="#b">Forza Italia</hi> ha rivelato ad alcuni fedelissimi di avere la prova che la giovane marocchina, protagonista delle <hi rend="#b">serate bollenti di Arcore</hi>, “è stata registrata all’anagrafe due anni dopo la sua nascita”. Lo scoop del quotidiano di via Negri si sgonfia una settimana dopo, quando <hi rend="#i">Il Fatto Quotidiano</hi> pubblica la notizia di due <hi rend="#b">misteriosi emissari</hi> che si presentano all’anagrafe di <hi rend="#b">Fkih Ben Salah</hi>, paese natale di Ruby-Karima, <ref target="http://www.ilfattoquotidiano.it/2011/03/10/chi-li-ha-mandati/96428/">per cercare invano di falsificare il suo certificato di nascita</ref></p><p><hi rend="#b">.</hi>Con quale scopo? Per renderla maggiorenne all’epoca dei fatti per i quali</p><p><ref target="http://www.ilfattoquotidiano.it/2013/06/24/sentenza-ruby-berlusconi-condannato-a-7-anni/634261/">B. è stato</ref>.</p><hi rend="#b">condannato</hi>in primo grado a 7 anni (6 anni per<hi rend="#b">concussione</hi>e 1 per prostituzione minorile)<p>Così, in attesa che venga fissata la data dell’<hi rend="#b">udienza d’appello</hi>, dal <hi rend="#b">Marocco</hi> arriva la nuova “notizia bomba”: in un’intervista al quotidiano <hi rend="#i">al-Akhbar</hi>, il ministro Mobdii sostiene che l’ex premier italiano non è colpevole perché all’epoca dei festini la ragazza aveva già conseguito la <hi rend="#b">maggiore età</hi>. Come fa a saperlo? Perché vent’anni fa era <hi rend="#b">responsabile della circoscrizione</hi> del paese natale di Ruby e, dimostrando una memoria da elefante, ricorda di essere stato lui stesso a firmare l’<hi rend="#b">atto di nascita</hi> della giovane spacciata per essere la nipote dell’ex presidente egiziano <hi rend="#b">Hosni Mubarak</hi>. Alla domanda sull’anno indicato nel certificato, l’esponente di governo risponde sicuro: “<hi rend="#b">1992</hi>”. La stessa data verificata dal <hi rend="#i">Fatto Quotidiano</hi> quando nel marzo 2011 prende visione diretta del certificato dell’<hi rend="#b">anagrafe di Fkih</hi>. E secondo le carte, Karima è nata il primo novembre 1992. Quello che però Mobdii forse dimentica è la data della prima “cena elegante” in quel di Arcore: <hi rend="#b">14 febbraio 2010</hi>, quando Ruby ha esattamente 17 anni e 3 mesi.</p><p>Altrimenti non si spiegherebbe il tentativo di<hi rend="#b"> taroccare l’età</hi> della ragazza svelato in esclusiva dal <hi rend="#i">Fatto</hi>, quando due italiani e un marocchino si presentano all’anagrafe del paese cercando di<hi rend="#b"> corrompere una funzionaria</hi> affinché “caricasse” Ruby di un paio d’anni. Un piano preciso per scagionare Berlusconi dall’accusa di<hi rend="#b"> prostituzione minorile</hi>: fare della giovane una maggiorenne all’epoca delle sue frequentazioni con il leader di Arcore. E, si sa, pagare una prostituta di 18 anni o più non è reato. I misteriosi personaggi però si scontrano contro l’<ref target="http://tv.ilfattoquotidiano.it/2011/03/10/non-ho-leta/96483/">onestà e il senso del dovere di una funzionaria</ref> che non solo rifiuta la </p><p><hi rend="#b">bustarella</hi>per taroccare le carte, ma, tramite un parente che vive in Italia, decide di contattare il nostro giornale per raccontare lo strano</p><p><hi rend="#b">tentativo di corruzione</hi>.</p><p>Nonostante questi fatti e nonostante le dichiarazioni del ministro marocchino che smentiscono se stesso, dal centrodestra piovono dichiarazioni di solidarietà per il leader: se la senatrice di Forza Italia <hi rend="#b">Elisabetta Alberti Casellati</hi> invita “la sinistra a scusarsi con Berlusconi”, l’ex parlamentare <hi rend="#b">Souad Sbai</hi> rivolge “un appello alla Procura della Repubblica perché intervenga per accertare la verità recuperando la <hi rend="#b">documentazione originale</hi>”. La stessa visionata, direttamente in <hi rend="#b">Marocco</hi>, dal <hi rend="#i">Fatto Quotidiano</hi> sulla quale, in mezzo a timbri e firme, è stampata a caratteri cubitali la data di nascita di Karima: 1 novembre 1992. La conferma arriva direttamente dalla<hi rend="#b"> Procura di Milano</hi> che, in una nota, sostiene di non avere “nessun dubbio” sull’età effettiva della ragazza e sul fatto che nel febbraio del 2010 fosse ancora minorenne.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>