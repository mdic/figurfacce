<doc sitename="Il Fatto Quotidiano" title="Parma calcio a rischio fallimento, il mistero dei conti e la Serie A falsata - Il Fatto Quotidiano" author="Luca Pisapia" date="2015-02-05" url="http://www.ilfattoquotidiano.it/2015/02/05/parma-calcio-rischio-fallimento-mistero-dei-conti-serie-falsata/1400532/" hostname="ilfattoquotidiano.it" description="Campionato falsato? Da un mese in Serie A c’è una squadra, reduce da 5 sconfitte nelle ultime 6 partite, che non è certa di finire il torneo, e ancora meno di potersi iscrivere l’anno prossimo tra i professionisti. E’ il Parma, dove i calciatori non ricevono lo stipendio da mesi (almeno sette) e dove il …" categories="Calcio" tags="Antonio Cassano;Calisto Tanzi;Cirio;Crack Parmalat;Parma;Parma Calcio;Sergio Cragnotti;Serie A;Silvio Berlusconi" fingerprint="b8f06a6aad0c0c47">
  <main>
    <head rend="h1">Parma calcio a rischio fallimento, il mistero dei conti e la Serie A falsata</head>
    <graphic src="https://st.ilfattoquotidiano.it/wp-content/uploads/2015/02/tommaso-ghirardi-675.jpg"/>
    <p><hi rend="#b">Campionato falsato</hi>? Da un mese in <hi rend="#b">Serie A</hi> c’è una squadra, reduce da 5 sconfitte nelle ultime 6 partite, che non è certa di finire il <hi rend="#b">torneo</hi>, e ancora meno di potersi iscrivere l’anno prossimo tra i <hi rend="#b">professionisti</hi>. E’ il <hi rend="#b">Parma</hi>, dove i calciatori non ricevono lo stipendio da mesi (almeno sette) e dove il 15 febbraio scade la <hi rend="#b">seconda tranche</hi> per il pagamento degli arretrati: stipendi, contratti con i fornitori, <hi rend="#b">Iva</hi> e Irpef. E siccome la prima tranche a novembre non è stata rispettata, e nulla lascia presagire che lo sarà la seconda, la società sarà messa in mora: primo passo verso il <hi rend="#b">fallimento</hi>. A gennaio poi sono stati venduti nove giocatori: <hi rend="#b">Acquah</hi>, Cordaz, <hi rend="#b">Ristovski</hi>, De Ceglie, <hi rend="#b">Bidaoui</hi>, Paletta, <hi rend="#b">Lucas Souza</hi>, Rispoli e <hi rend="#b">Pozzi</hi>, ceduto al Chievo in prestito con diritto di riscatto a mille (!) euro. Mentre <hi rend="#b">Cassano</hi> e <hi rend="#b">Felipe</hi> hanno rescisso il contratto. Il presidente dell’assocalciatori <hi rend="#b">Damiano Tommasi</hi> ha detto: “Siamo preoccupati per questa smobilitazione, c’è il rischio <hi rend="#b">calcioscommesse</hi>”. Poi ha corretto il tiro, ma il senso resta. Scommesse o meno il girone di ritorno della Serie A sarà snaturato.</p>
    <p>Dopo avere costruito le sue fortune negli anni <hi rend="#b">Novanta</hi> grazie ai finanziamenti del crac Parmalat di<hi rend="#b"> Callisto Tanzi </hi>(in splendida armonia con la Lazio del crac Ciro di <hi rend="#b">Sergio Cragnotti</hi>), il Parma si ripresenta per l’ennesima volta come società che vive sopra le proprie aspettative con la proprietà di <hi rend="#b">Tommaso Ghirardi</hi>. Il club infatti per diversi anni si segnala in testa alle classifiche mondiali di giocatori comprati e venduti: nell’estate del 2013 sono addirittura oltre 200 i giocatori che transitano da Parma senza mai indossare la <hi rend="#b">casacca gialloblù</hi>. Alcuni sono spediti nelle società satellite <hi rend="#b">Gubbio</hi> e<hi rend="#b"> Nuova Gorica</hi> (dove a un certo punto il tecnico è <hi rend="#b">Apolloni</hi>, leader del primo grande Parma, quello di <hi rend="#b">Nevio Scala</hi>), di altri si perde ogni traccia. L’editorialista del <hi rend="#i">Daily Mail</hi><hi rend="#b">Martin Samuel</hi> parla di “mercato degli schiavi”, mentre la stampa italiana incensa il “meccanismo scientifico” di queste operazioni ideate dall’ex ds <hi rend="#b">Pietro Leonardi</hi>. E gli organi preposti non indagano.</p>
    <p>Si arriva così allo scorso anno, quando il club non ottiene la licenza <hi rend="#b">Uefa</hi> per mancato pagamento dell’<hi rend="#b">Irpef</hi> sui giocatori: sono poche decine di migliaia di euro, ma fanno riferimento proprio a quei giocatori messi sotto contratto e poi mandati in prestito nelle <hi rend="#b">serie minori</hi>. Anche qui nessuno pensa di aprire un’inchiesta. Ghirardi fa il giro di giornali e tv a presentarsi come <hi rend="#b">vittima</hi>. I 20-30 milioni di mancato introito per la partecipazione all’<hi rend="#b">Europa League</hi> conquistata sul campo aprono definitivamente la voragine del club, che nell’ultimo bilancio disponibile – quello della stagione 2012-2013 – presenta un passivo di oltre 10 milioni ed<hi rend="#b"> esposizioni debitorie</hi> per 170 milioni circa. Ghirardi decide di vendere il club e a dicembre si presenta come unico acquirente la società russo-cipriota <hi rend="#b">Dastraso Holdings Limited</hi>: società creata a novembre del 2014, secondo il <hi rend="#b">Portale Europeo della Giustizia Elettronica</hi>, con già un fatturato altissimo di 2 miliardi di euro, inspiegabile a meno che non sia il fatturato di una misteriosa società che a sua volta controlla la Dastraso.</p>
    <p>Corre voce che dietro la Dastraso ci sia il petroliere albanese <hi rend="#b">Rezart Taci</hi>, buon amico di <hi rend="#b">Silvio Berlusconi</hi> con diversi guai giudiziari in patria, che infatti si presenta allo <hi rend="#b">stadio Tardini</hi> in incognito ma ben attento a farsi scoprire dalle telecamere. Corre voce, perché nell’atto di cessione datato 19 dicembre 2014 in cui Ghirardi cede alla Dastraso le sue società, tra cui la <hi rend="#b">Eventi Sportivi Spa</hi> che controlla il Parma Calcio, appare il nome del venditore ma da nessuna parte si specifica la persona fisica intervenuta nell’atto di acquisto. Il nome di Taci è dato per buono anche per la presenza sotto i riflettori di un certo <hi rend="#b">Ermir Kodra</hi>, 29enne albanese già ribattezzato dalla stampa italiana “il presidente ragazzino” e spacciato come nuovo ad del Parma. Eppure, spiega <hi rend="#b">Fabio Bonati</hi> del giornale <hi rend="#i"> Parmaquotidiano.info </hi>che ha visionato le carte, nel nuovo cda del Parma Calcio eletto il 27 dicembre 2014 appaiono diversi nomi ma non risulta da nessuna parte quello di Ermir Kodra.</p>
    <p>Ma non è l’unico <hi rend="#b">mistero</hi>. “Nel cda del 27 dicembre, l’ultimo dell’era Ghirardi, è anche approvato l’ultimo bilancio relativo alla stagione 2013-14 – dice Bonati a ilfattoquotidiano.it -, ma di questo, nonostante per legge debba essere reso pubblico entro un mese dalla sua <hi rend="#b">approvazione</hi>, si sono perse le tracce”. E non è finita qui, secondo Bonati infatti i<hi rend="#b"> revisori contabili</hi> si sarebbero rifiutati di dare il loro parere sul bilancio di Eventi Sportivi spa, chiuso stranamente in attivo di qualche milione nonostante debba accollarsi sulle spalle il saldo negativo e i debiti del Parma. Se quindi sulla proprietà del club regna l’<hi rend="#b">incertezza</hi> – perché mai una misteriosa società creata ad hoc un mese prima della <hi rend="#b">compravendita</hi> vuole accollarsi le centinaia di milioni di debiti del Parma Calcio? – l’unica cosa sicura è che se nessuno ha ancora provveduto a saldare i debiti, è molto difficile sia pronto a farlo entro il 15 febbraio, data in cui partirà la messa in mora della società. E mentre la <hi rend="#b">Procura di Parma</hi> e la <hi rend="#b">Gdf</hi> sono al lavoro su questi aspetti, la Serie A si mostra per l’ennesima volta un torneo in preoccupante crisi di <hi rend="#b">credibilità</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>