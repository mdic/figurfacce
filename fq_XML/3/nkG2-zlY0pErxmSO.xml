<doc sitename="Il Fatto Quotidiano" title="Ilva, Renzi: &quot;Non escludo l'intervento pubblico per non perdere l'acciaieria&quot; - Il Fatto Quotidiano" author="F Q" date="2014-11-30" url="http://www.ilfattoquotidiano.it/2014/11/30/ilva-renzi-non-escludo-lintervento-pubblico-per-non-perdere-lacciaieria/1241625/" hostname="ilfattoquotidiano.it" description="Intervento pubblico sull’Ilva, rottamazione definitiva del “grillismo” e una risposta dura a Berlusconi. Sono i punti fondamentali dell’intervista che Matteo Renzi ha rilasciato a Repubblica per dettare la linea del Governo nei prossimi mesi. E il punto da cui ripartire è proprio il problema lavoro, in un momento di tensione tra Stato e sindacati, soprattutto …" categories="Politica" tags="Beppe Grillo;Disoccupazione;Ilva;Matteo Renzi;Silvio Berlusconi;Taranto" fingerprint="bd611c5ee98c653f">
  <main>
    <head rend="h1">Ilva, Renzi: “Non escludo l’intervento pubblico per non perdere l’acciaieria”</head>
    <graphic src="https://st.ilfattoquotidiano.it/wp-content/uploads/2014/11/matteo-renzi-6752.jpg"/>
    <p>Intervento pubblico sull’<hi rend="#b">Ilva</hi>, <hi rend="#b">rottamazione</hi> definitiva del “<hi rend="#b">grillismo</hi>” e una risposta dura a <hi rend="#b">Berlusconi</hi>. Sono i punti fondamentali dell’intervista che <hi rend="#b">Matteo Renzi</hi> ha rilasciato a <hi rend="#i">Repubblica</hi> per dettare la linea del Governo nei prossimi mesi. E il punto da cui ripartire è proprio il problema lavoro, in un momento di tensione tra Stato e sindacati, soprattutto la <hi rend="#b">Cgil</hi> di <hi rend="#b">Susanna Camusso</hi>. “Non sono contro il sindacato – precisa il presidente del Consiglio – sono contro chi frena. Si devono affrontare crisi come quelle di Taranto, <hi rend="#b">Terni</hi> e quella dell’<hi rend="#b">Irisbus</hi>. Si deve dare nuove tutele a chi lavora e non alimentare la polemica ideologica. L’Ilva? possibile intervento dello Stato”.</p>
    <p>Proprio sulla questione delle <hi rend="#b">acciaierie di Taranto</hi>, il premier rivela che il Governo ha in mente un <hi rend="#b">piano d’intervento statale temporaneo</hi> per garantire il posto di lavoro ai dipendenti, rilanciare l’azienda e, poi, rimetterla sul mercato risanata. Una scelta che va contro la sua linea di <hi rend="#b">privatizzazioni</hi>, ma “se devo far saltare Taranto, preferisco intervenire direttamente per qualche anno e poi rimetterlo sul mercato”. Una scelta che prevede uno sforzo economico per il Governo che dovrebbe protrarsi per 2 o 3 anni: “Rimettere in sesto l’azienda per due o tre anni, difendere l’<hi rend="#b">occupazione</hi>, tutelare l’<hi rend="#b">ambiente</hi> e poi rilanciarla sul mercato”. Per risanare l’Ilva, dice, “ci sono tre ipotesi: l’acquisizione da parte di gruppi esteri, da parte di italiani e poi l’intervento pubblico. Non tutto ciò che è pubblico va escluso. Io sono perché l’acciaio sia gestito da privati”, ma non a costo di perdere le acciaierie di Taranto.</p>
    <p>A livello nazionale, però, i dati relativi alla <hi rend="#b">disoccupazione</hi> sono i più alti dal 1977. A questo il premier risponde che il dato deve essere letto come un <hi rend="#b">aumento di fiducia</hi> da parte delle persone senza un lavoro. “Col decreto <hi rend="#b">Poletti</hi> abbiamo creato <hi rend="#b">100mila nuovi posti di lavoro</hi>, mentre nei sei anni precedenti se ne sono persi 1 milione. Un segnale <hi rend="#b">incoraggiante</hi>. I dati sulla disoccupazione dipendono dal fatto che un sacco di gente è tornata a iscriversi alle liste di disoccupazione perché adesso avvertono la speranza di trovare un lavoro”.</p>
    <p>Il discorso si sposta poi sulle recenti polemiche interne che hanno investito il <hi rend="#b">Movimento 5 Stelle</hi>. Renzi sostiene che chi andrà a votare dovrà scegliere tra consegnare il Paese in mano al <hi rend="#b">Pd</hi> o alla <hi rend="#b">Lega Nord</hi> di <hi rend="#b">Matteo Salvini</hi>. “<hi rend="#b">Grillo</hi>? Il Pd lo ha <hi rend="#b">rottamato</hi>. Le europee hanno segnato la <hi rend="#b">fine del grillismo</hi>. Loro usavano la rabbia, noi abbiamo risposto con un progetto. Ora si tratta di capire come si muoverà la diaspora 5 Stelle”. Un tentativo di <hi rend="#b">reclutamento</hi>? “Non faccio campagne acquisti, dovranno solo decidere se buttare via tre anni e mezzo che rimangono di legislatura o dare una mano al Paese”.</p>
    <p>Un’ultima battuta il premier la riserva anche al leader di <hi rend="#b">Forza Italia</hi>, <hi rend="#b">Silvio Berlusconi</hi>, che<ref target="http://www.ilfattoquotidiano.it/2014/11/29/berlusconi-avverte-renzi-prima-quirinale-poi-riforme-amato/1240482/"> in un’intervista a Il Corriere della sera ha dichiarato che, per approvare la nuova legge elettorale, sarà prima necessario eleggere il nuovo Presidente della Repubblica</ref>. Un solo nome nella mente dell’ex cavaliere: </p>
    <p><hi rend="#b">Giuliano Amato</hi>. “Non esiste che Berlusconi chieda questo – ha risposto il premier – L’</p>
    <p><hi rend="#b">Italicum</hi>è in aula da dicembre e lui è impegnato con noi a dire sì al pacchetto con la riforma costituzionale entro gennaio. Io resto a quel patto. Ho un unico nome:</p>
    <p><hi rend="#b">Giorgio Napolitano</hi>. Non apro una discussione finché il capo dello Stato è al suo posto”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>