<doc sitename="Il Fatto Quotidiano" title="Italia in recessione, Puglisi: &quot;Servivano subito riforme economiche, non l'Italicum&quot; - Il Fatto Quotidiano" author="Marco Pasciuti" date="2014-08-06" url="http://www.ilfattoquotidiano.it/2014/08/06/italia-di-nuovo-in-recessione-renzi/1084114/" hostname="ilfattoquotidiano.it" description="Matteo Renzi? “Ha la fortuna dalla sua, e questa è una grande qualità per un politico”, sentenziava Silvio Berlusconi a fine luglio in un’intervista al settimanale Oggi. I dati, deludenti, sull’andamento del Pil (forchetta tra -0,1% e +0,3%) e sulla produzione industriale (a maggio -1,2% rispetto all’aprile 2014 e -1,8% rispetto al maggio 2013) erano già arrivati, …" categories="Politica" tags="Giulio Tremonti;Matteo Renzi;Pier Carlo Padoan;Recessione;Riforme;Riforme Istituzionali;Silvio Berlusconi" fingerprint="adb52c2ced9e89b5">
  <main>
    <head rend="h1">Italia in recessione, Puglisi: “Servivano subito riforme economiche, non l’Italicum”</head>
    <graphic src="https://st.ilfattoquotidiano.it/wp-content/uploads/2014/08/nuova-padoan-renzi-640.jpg"/>
    <p><hi rend="#b">Matteo Renzi</hi>? “Ha la fortuna dalla sua, e questa è una grande qualità per un politico”, sentenziava <hi rend="#b">Silvio Berlusconi</hi> a fine luglio in un’intervista al settimanale <hi rend="#i">Oggi</hi>. I dati, deludenti, sull’andamento del Pil (forchetta tra -0,1% e +0,3%) e sulla produzione industriale (a maggio -1,2% rispetto all’aprile 2014 e -1,8% rispetto al maggio 2013) erano già arrivati, ma l’ottimismo profuso a piene mani dal premier era riuscito a tener lontano gli spettri che già si intravedevano all’orizzonte. Il verdetto emesso oggi dall’<hi rend="#b">Istat</hi> (nel secondo trimestre il Pil è calato dello 0,2%), ha certificato che l’Italia è rimpiombata in<hi rend="#b"> recessione</hi> e ha risvegliato tutti dal sogno: per guidare un Paese la fortuna non basta. “Il governo ha posto una forte enfasi sulle <hi rend="#b">riforme istituzionali</hi>, tralasciando le <hi rend="#b">quelle di carattere economico</hi> – spiega a <hi rend="#i">IlFattoQuotidiano.it</hi> Riccardo Puglisi, ricercatore di <hi rend="#b">Economia Politica</hi> e docente di Analisi delle scelte pubbliche all’università di Pavia, ma anche editorialista del <hi rend="#i">Corriere della Sera</hi> – che invece avrebbero potuto aiutare l’Italia ad evitare una nuova fase recessiva”. </p>
    <p>La lista è lunga e corrisponde in gran parte all’elenco dei compiti a casa che l’Europa <hi rend="#b">chiede da anni</hi> e che l’Italia non fa o svolge a rilento. “Il problema principale di questo paese è la <hi rend="#b">disoccupazione</hi>, su quella il governo doveva intervenire <hi rend="#b">per tempo</hi> e invece <hi rend="#b">non l’ha fatto</hi> – continua Puglisi, che ha aderito al programma di Italia Unica, movimento fondato da Corrado Passera – le faccio l’esempio del <hi rend="#i">Jobs Act</hi>: il testo presentato in origine era molto diverso da quello uscito dalla conversione del <hi rend="#b">decreto legge Poletti</hi>, in cui la parte che riguardava i contratti a tempo determinato è stata annacquata. In questo modo la flessibilità è diminuita e, al contempo, il contratto a tempo indeterminato a tutele crescenti studiato da<hi rend="#b"> Pietro Ichino</hi> è svanito nel nulla perché avversato dalla Cgil, bloccato dall’ambiguità di fondo di questo Pd dall’anima ‘camussiana-renziana’. Una flessibilità buona, garantita cioè da un sistema efficiente di tutele e ammortizzatori sociali, avrebbe potuto aiutare a far ripartire le assunzioni”. </p>
    <p>Una strada che poteva essere intrapresa anche partendo dal bivio del taglio al cuneo fiscale. “Prenda il<hi rend="#b"> bonus di 80 euro</hi>: va benissimo dare alle persone un reddito aggiuntivo, per quanto piccolo: il problema è che non esiste la certezza che questi soldi <hi rend="#b">saranno reinvestiti</hi> e reimmessi nell’economia. Ed è ancor meno certo che la gente comprerà principalmente <hi rend="#b">prodotti italiani</hi>. Gli annunci non contano, non sta né in cielo né in terra quello che un paio di mesi fa <hi rend="#b">Pina Picierno</hi>, del Pd, annunciò agli italiani a <hi rend="#i">Otto e Mezzo</hi>: secondo lei, con gli 80 euro di Renzi i consumi sarebbero aumentati del 15%: <ref target="http://www.ilfattoquotidiano.it/2014/08/05/bonus-80-euro-confcommercio-effetto-sui-consumi-e-quasi-invisibile/1082346/">nulla di più falso</ref>“. La strada migliore per Puglisi, sarebbe stata quella di tagliare il costo del lavoro: “Certo, perché se tagli l’Irap inneschi un circolo virtuoso: il lavoro costa meno, di conseguenza costa meno produrre, i prezzi dei prodotti scendono e si esporta più facilmente, le aziende si rafforzano e possono ricominciare ad investire e ad assumere. Recenti studi hanno dimostrato che l’Irap pesa maggiormente sulle imprese che hanno un fatturato inferiore ai <hi rend="#b">20 milioni di euro</hi>, quindi le aziende piccole che costituiscono il tessuto produttivo del paese. Ma qui c’è un altro problema”. Quale? “Quel piccolo taglio dell’Irap del <hi rend="#b">5%</hi> che il governo ha fatto è stato finanziato aumentando le aliquote su dividendi e interessi. Questo purtroppo è il<hi rend="#b"> metodo Padoan</hi>: tagliare le tasse da una parte e alzarle dall’altra”. </p>
    <p>La doccia fredda dell’Istat è arrivata dopo mesi di battaglia sulla riforma del Senato e sulla legge elettorale, intervallati da una pletora di provvedimenti economici il cui iter solo in alcuni casi è andato oltre lo stadio dell’annuncio iniziale: “E’ il caso della riforma della <hi rend="#b">Pubblica amministrazione</hi>, la cui efficienza è un fattore importante nella competitività delle imprese ma che è stata affrontata con una timidezza estrema – spiega ancora Puglisi – il modus operandi del governo Renzi è molto simile a quello adottato ai suoi tempi da<hi rend="#b"> Giulio Tremonti</hi> e si basa essenzialmente sul cosiddetto <hi rend="#i">expectation management</hi>: gestire quella che è la percezione dei provvedimenti da parte dell’opinione pubblica nel tentativo di <hi rend="#b">creare ottimismo</hi>. In linea di principio non è sbagliato: il problema è che le coperture non sono mai state chiare”. Le risorse, secondo Puglisi, che fa parte del team di esperti del commissario alla <hi rend="#i">spending review</hi><hi rend="#b">Carlo Cottarelli</hi>, potevano essere trovate intervenendo sulla <hi rend="#b">spesa pubblica</hi>: “Anche se in una prima fase i tagli avrebbero avuto un effetto recessivo, i fondi recuperati potevano essere usate per finanziare il taglio delle imposte e dare fiato all’economia privata”. </p>
    <p>Anche il pagamento dei debiti della P.A. (per il quale Bruxelles il 19 giugno ha aperto contro l’Italia una procedura d’infrazione <ref target="http://www.ilfattoquotidiano.it/2014/03/10/ue-allitalia-il-primato-delle-procedure-di-infrazione-119-procedimenti-aperti/907380/">dopo una lunga serie di avvertimenti</ref>) avrebbe aiutato: <ref target="http://www.ilfattoquotidiano.it/2014/05/15/governo-renzi-alla-prova-del-fact-checking-quali-promesse-sono-diventate-realta/981332/">tra il 24 febbraio al Senato e il giorno successivo a Ballarò il premier annunciava “lo sblocco totale, non parziale” di 60 miliardi; il 13 marzo prometteva a Bruno Vespa a Porta a Porta che non si andrà oltre il 21 settembre</ref>. “Aveva iniziato Monti nel 2012, Renzi qualcosa ha fatto ma non abbastanza – continua Puglisi – se lo Stato è esigente nel richiedere ai contribuenti, dovrebbe essere in egual misure efficiente nel pagare i suoi debiti: quei miliardi che mancano nei conti delle aziende le avrebbero aiutate ad avere</p>
    <p><hi rend="#b">risorse da investire</hi>“.</p>
    <p>Poi ci sono riforme che non hanno a che fare con tassazioni, bonus e tagli ma che avrebbero un effetto sull’andamento dell’economia. “La<hi rend="#b"> corruzione</hi> ha un costo altissimo sulla competitività perché induce le imprese, specie quelle straniere, a non investire”. Di nuovo, l’Unione Europea ci tiene il fiato sul collo. <ref target="http://www.ilfattoquotidiano.it/2014/03/10/scuola-sviluppo-banda-larga-leuropa-ce-lo-chiede-ma-litalia-fa-sempre-finta-di-niente/907373/">L’ultimo richiamo è del 5 marzo: “L’alto livello di corruzione riduce l’efficienza nell’uso delle risorse nell’economia”, sentenziava Bruxelles. E il 3 febbraio la Commissione Ue aveva sottolineato l’inadeguatezza della legge approvata nel 2012</ref>. Il ddl anti-corruzione, però, giace inerte in Senato. Analogo il discorso sulla giustizia: i contenuti della riforma del ministro Orlando stanno venendo pian piano fuori nelle ultime settimane, ma il problema è vecchio di decenni e neanche Matteo Renzi l’ha ancora affrontato compiutamente: “La lunghezza delle cause civili è uno dei fattori che inducono le aziende straniere a non investire in Italia”, conclude Puglisi. Ma anche questa riforma è stata superata nell’agenda del governo dalla riforma del Titolo V della Costituzione e dall’<hi rend="#b">Italicum</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>