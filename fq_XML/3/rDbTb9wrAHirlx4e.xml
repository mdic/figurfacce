<doc sitename="Il Fatto Quotidiano" title="Renzi e il ricorso al voto di fiducia: superato Berlusconi è vicino al record di Mario Monti - Il Fatto Quotidiano" author="Stefano Iannaccone" date="2015-11-20" url="http://www.ilfattoquotidiano.it/2015/11/20/renzi-e-il-ricorso-al-voto-di-fiducia-superato-berlusconi-e-vicino-al-record-di-mario-monti/2236705/" hostname="ilfattoquotidiano.it" description="Ha superato Silvio Berlusconi. Dopo aver più che doppiato Enrico Letta. E adesso punta al record di Mario Monti. Il presidente del Consiglio, Matteo Renzi, non conosce avversari quando si parla di fiducie chieste dal governo al Parlamento: dal 22 febbraio 2014, giorno del giuramento, ha già posto la questione di fiducia – in media …" categories="Governo" tags="Andrea Orlando;Enrico Letta;Giorgio Napolitano;Giuliano Amato;Giuliano Poletti;Governo Prodi;Maria Elena Boschi;Marianna Madia;Mario Monti;Massimo D’Alema;Matteo Renzi;Romano Prodi;Silvio Berlusconi" fingerprint="a58563755cc3a02c">
  <main>
    <head rend="h1">Renzi e il ricorso al voto di fiducia: superato Berlusconi è vicino al record di Mario Monti</head>
    <graphic src="https://st.ilfattoquotidiano.it/wp-content/uploads/2015/05/renzi-expo-675.jpg"/>
    <p>Ha superato <hi rend="#b">Silvio Berlusconi.</hi> Dopo aver più che doppiato<hi rend="#b"> Enrico Letta</hi>. E adesso punta al record di <hi rend="#b">Mario Monti</hi>. Il presidente del Consiglio,<hi rend="#b"> Matteo Renzi,</hi> non conosce avversari quando si parla di fiducie chieste dal governo al Parlamento: dal 22 febbraio 2014, giorno del giuramento, ha già posto la <hi rend="#b">questione di fiducia</hi> – in media – <hi rend="#b">più di due volte al mese.</hi> Con un<hi rend="#b"> totale di 47 casi.</hi> Un dato che lo mette al di sopra dell’ultimo esecutivo presieduto dal leader di Forza Italia, fermo a 45. Il sorpasso è arrivato lo scorso 12 novembre ed è <hi rend="#b">consolidato con il maxiemendamento sulla Legge di Stabilità</hi>, annunciato dal ministro delle Riforme <hi rend="#b">Maria Elena Boschi.</hi> Ma rispetto a Berlusconi c’è una differenza: il governo di centrodestra è stato in carica dall’8 maggio del 2008 fino al 12 novembre 2011. Più di tre anni. Un tempo in cui dal Quirinale<hi rend="#b"> Giorgio Napolitano</hi> lanciava una serie di moniti, ricordando che questo strumento “non dovrebbe comunque eccedere limiti” oltre i quali si verifica “una <hi rend="#b">inaccettabile compressione delle prerogative delle Camere”.</hi> E l’allora vicepresidente del Senato del Partito democratico<hi rend="#b">, Vannino Chiti,</hi> denunciava: “Così il <hi rend="#b">ruolo del Parlamento diviene inesistente”</hi>. Altri tempi.</p>
    <p><hi rend="#b">OPERAZIONE AGGANCIO</hi> – Numeri alla mano, quindi, solo l’esecutivo tecnico guidato da <hi rend="#b">Monti</hi> riesce a stare davanti a Matteo Renzi: dal 2011 al 2013 ha posto<hi rend="#b"> 51 volte la fiducia.</hi> Ma l’aggancio non è così lontano. Se verrà mantenuta la media renziana di due fiducie al mese, nel 2016, tra febbraio e marzo, il record montiano potrà essere stracciato. Le 47 volte in cui è stata chiesta la fiducia, 24 al Senato e 23 alla Camera, sono superiori pure rispetto a quanto ha fatto <hi rend="#b">Romano Prodi,</hi> che nella sua ultima esperienza a Palazzo Chigi (dal 17 maggio 2006 al 24 gennaio 2008) aveva a disposizione una maggioranza risicata a Palazzo Madama. La coalizione partiva dal centro con l’Udeur di <hi rend="#b">Clemente Mastella</hi> e terminava a sinistra con Rifondazione Comunista: ogni provvedimento era appeso agli umori del dissidente di turno. Il Professore ha fatto ricorso a questo strumento in 38 occasioni. Un media inferiore a due al mese. E che dire a raffronto con <hi rend="#b">Enrico Letta</hi>? Il precedessore di Renzi, dal 28 aprile al 14 febbraio, ha impiegato questo mezzo in appena 10 casi. Davvero impietoso poi il paragone con precedenti esperienze di governo di centrosinistra: <hi rend="#b">Massimo D’Alema,</hi> dal 1998 al 2000, ha chiesto solo 5 volte la fiducia. Dopo di lui,<hi rend="#b"> Giuliano Amato</hi> non ci ha nemmeno pensato, restando a quota zero. Andando più indietro nel tempo, il primo governo Prodi (maggio 1996-ottobre 1998) si fermò a 42 voti di fiducia. Meno di due al mese.</p>
    <p><hi rend="#b">BOSCHI SUPER STAR</hi> – Da ministra per le Riforme Costituzionali, <hi rend="#b">Maria Elena Boschi</hi> è incaricata di andare in Parlamento e comunicare la decisione del governo di porre la fiducia: le è toccato in 44 casi su 47. La prima volta risale al 12 marzo 2014 alla Camera per l’approvazione del decreto sulle missioni internazionali delle Forze armate e di polizia. La più recente, prima di questa Legge di Stabilità, era datata 4 agosto al Senato, quando è stato dato il via libera al decreto Fallimenti. Solo in tre occasioni l’esecutivo ha mandato in Aula altri ministri: <hi rend="#b">Andrea Orlando</hi> (Giustizia) per la legge sulle pene “in materia di contrasto a fenomeni di illegalità e violenza in occasione di manifestazioni sportive”,<hi rend="#b"> Marianna Madia</hi> (Semplificazione e Pubblica Amministrazione) per il provvedimento sulla “semplificazione e la trasparenza amministrativa e per l’efficienza degli uffici giudiziari” e <hi rend="#b">Giuliano Poletti</hi> (Lavoro) per il Jobs Act. Per il resto il volto della fiducia del governo, è quello di Maria Elena Boschi.</p>
    <p>Twitter: @SteI</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>