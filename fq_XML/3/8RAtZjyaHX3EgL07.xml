<doc sitename="Il Fatto Quotidiano" title="&quot;L'aria che tira&quot; torna in prima serata con &quot;Madri&quot;: Berlusconi racconta mamma Rosa. Ma l'esperimento non convince - Il Fatto Quotidiano" author="Stefano Balassone" date="2016-02-09" url="http://www.ilfattoquotidiano.it/2016/02/09/laria-che-tira-torna-in-prima-serata-con-madri-berlusconi-racconta-mamma-rosa-ma-lesperimento-non-convince/2446441/" hostname="ilfattoquotidiano.it" description="Non cucini con i guantoni da boxe e non ti scaldi con il ghiaccio. Insomma, deve esserci una coerenza funzionale fra il compito che ti dai e il come lo fai altrimenti non mangi e congeli. La serata Madri, puntata occasionalmente in prime time de’ L’aria che tira (stessa scena, sigla, stesso sound, ritmo, identico pubblico …" categories="Sciò Business" tags="Festival di Sanremo;Silvio Berlusconi;Talk Show" fingerprint="e7eb424fe4efb8a2">
  <main>
    <head rend="h1">“L’aria che tira” torna in prima serata con “Madri”: Berlusconi racconta mamma Rosa. Ma l’esperimento non convince</head>
    <graphic src="https://st.ilfattoquotidiano.it/wp-content/uploads/2016/02/Berlusconi675.jpg"/>
    <p>Non cucini con i guantoni da boxe e non ti scaldi con il ghiaccio. Insomma, deve esserci una coerenza funzionale fra il compito che ti dai e il come lo fai altrimenti non mangi e congeli. La serata <hi rend="#b">Madri</hi>, puntata occasionalmente in <hi rend="#i">prime time</hi> de’ <hi rend="#b">L’aria che tira</hi> (stessa scena, sigla, stesso sound, ritmo, identico pubblico in studio) ha visibilmente sofferto della incongruità fra contenitore e contenuto. Il punto è che il <hi rend="#b">format</hi> del programma originale, diurno e quotidiano, trasuda della leggerezza formale che gli consente di farsi accogliere ogni giorno, senza stufare, dal pubblico di operose casalinghe e svegli pensionati per i quali è stato concepito. Perché chiunque capisce che la <hi rend="#i">routine</hi> delle faccende e la poltrona dove sfogli la<hi rend="#b"> tv</hi> del mattino che passa dal serio al farlocco di rimbalzo con l’attualità, pretendono la <hi rend="#i">levitas</hi> proprio del quotidiano che non si conserva per l’archivio, ma per incartare le uova, piuttosto che la <hi rend="#i">gravitas</hi> dell’opera saggistica e del documentario la cui destinazione finale è lo scaffale.</p>
    <p>In più, siamo in <hi rend="#b">Italia</hi>, il paese di “<hi rend="#b">Mamma, la mia canzone vola</hi>” e di “<hi rend="#b">Son tutte belle le mamme del mondo</hi>“, dove quindi tutto puoi fare tranne che allineare la maternità alla attualità politica, perché in questo modo dispiaci sia a chi vuole sentire nominare le proprie emozioni sia a chi sospetta il lupo di Cappuccetto in ogni politica che si travesta di affettività. In questo senso, il farsesco esordio della puntata, con la tirata di <hi rend="#b">Berlusconi</hi> che imitava se stesso assumendo per realistici i complimenti di <hi rend="#i">mammà</hi> manco <hi rend="#b">la signora Rosa</hi> fosse emula di<hi rend="#b"> Caravaggio</hi>, ha divaricato, fin dal primo passo e oltre ogni immaginabile, la distanza fra l’attuazione e l’intenzione, fra l’usuale chiacchiericcio (piacevole al mattino, ma inconsistente di sera) e l’obiettivo psico-socio-analitico conclamato dal titolo e dalla collocazione oraria. Né potevano supplire, anzi, le molte mamme d’alto bordo intervenute a dire fin quasi alla mezzanotte la loro verità da circolo delle dame.</p>
    <p>L’<hi rend="#b">auditel</hi> di Madri ha seguito, sia pure a un livello globalmente minore, la classica distribuzione degli ascolti che tocca in sorte ai <hi rend="#b">talk show serali</hi>, e non solo a quelli di <hi rend="#b">La7</hi>: meno donne che uomini, meno (molti) giovani che anziani, pochissimo<hi rend="#b"> Sud</hi>. Non tanto poco da affondare le prospettive, ma abbastanza poco da costringere a ripensare radicalmente la messa in campo di un nuovo prodotto per il <hi rend="#i">prime time</hi>. Ma la settimana di <hi rend="#b">Sanremo</hi> serve anche a questo: a sperimentare quel che va e quello che non va. Tanto c’è il <hi rend="#b">Festival</hi>, e che ci vuoi fare.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>