<doc sitename="Il Fatto Quotidiano" title="Regionali 2015, Forza Italia correrà senza il nome di Berlusconi nel simbolo - Il Fatto Quotidiano" author="F Q" date="2015-04-27" url="http://www.ilfattoquotidiano.it/2015/04/27/regionali-forza-italia-correra-senza-il-nome-di-berlusconi-nel-simbolo/1626286/" hostname="ilfattoquotidiano.it" description="Niente “Berlusconi” nel simbolo di Forza Italia alle Elezioni regionali, in attesa della “piena riabilitazione”. La decisione è stata presa già una settimana fa dopo un confronto interno al partito tra chi voleva che il riferimento al presidente azzurro rimanesse e chi invece consigliava di toglierlo per proteggere il leader da un eventuale danno d’immagine in caso …" categories="Elezioni 2015" tags="Corte di Strasburgo;Elezioni Regionali 2015;Forza Italia;Silvio Berlusconi" fingerprint="ec6522e583cdb05">
  <main>
    <head rend="h1">Regionali 2015, Forza Italia correrà senza il nome di Berlusconi nel simbolo</head>
    <graphic src="https://st.ilfattoquotidiano.it/wp-content/uploads/2015/03/berlusconi-6752.jpg"/>
    <p>Niente “Berlusconi” nel simbolo di Forza Italia alle <hi rend="#b">Elezioni regionali</hi>, in attesa della “piena riabilitazione”. La decisione è stata presa già una settimana fa dopo un confronto interno al partito tra chi voleva che il riferimento al presidente azzurro rimanesse e chi invece consigliava di toglierlo per proteggere il leader da un eventuale danno d’immagine in caso di flop elettorale. Alla fine è stato proprio l’ex cavaliere a scegliere di non mettere per ora la faccia sulle schede, in attesa della piena riabilitazione politica, che secondo lui, dopo aver scontato ai servizi sociali la pena per la condanna <hi rend="#b">Mediaset</hi>, arriverà con una sentenza della <hi rend="#b">Corte europea dei diritti umani</hi>.</p>
    <p>L’ex premier, all’ultima riunione con i suoi deputati, ha precisato che lui tornerà definitivamente in campo solo quando avrà ottenuto la piena dignità e sarà stata riconosciuta la sua completa innocenza. Di certo, non si risparmierà per la campagna elettorale, andrà in tv e farà comizi, evitando però di andare in piazza, perché – ha spiegato l’altro giorno – “possibile bersaglio di attentati dell’Isis”.</p>
    <p>In realtà, dicono le malelingue, l’assenza del nome del logo di Fi sarebbe da attribuire al fatto che Berlusconi, sondaggi alla mano, teme un risultato negativo: chance di vittoria ci sono solo in <hi rend="#b">Veneto</hi>, <hi rend="#b">Liguria</hi> e <hi rend="#b">Campania</hi>. D’altro canto, le chance di incassare la vittoria nelle altre regioni sono molto scarse. Quasi a zero in Puglia, a causa delle divisioni interne agli azzurri e al centrodestra che vedono schierati due candidati presidenti: <hi rend="#b">Francesco Schittulli</hi> e <hi rend="#b">Adriana Poli Bortone</hi>. “L’unità del centrodestra in Puglia è ancora possibile – dice Luigi Vitali, segretario regionale di FI – ma si può trovare solo intorno alla candidata presidente che Fi e Lega sostengono, e a patto che l’altro candidato faccia un passo indietro”, magari immaginando per sé “un’alternativa” che potrebbe essere “un ticket, l’assessorato alla Sanità, o una candidatura in Parlamento”. Ma non è solo la Puglia a creare incertezza dentro lo stato maggiore di Fi: agitazione si sarebbe registrata anche in Toscana intorno alla scelta di Fratelli d’Italia di allearsi con la Lega e convergere sulla candidatura di <hi rend="#b">Claudio Borghi</hi>. Per chiudere le liste comunque c’è ancora qualche giorno e Berlusconi in settimana sarà a Roma anche per fare il punto con lo stato maggiore del partito.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>