<doc sitename="Il Fatto Quotidiano" title="Sondaggi politici, Ixè: 'Per 55% degli elettori M5S serve passo indietro di Grillo' - Il Fatto Quotidiano" author="F Q" date="2014-12-05" url="http://www.ilfattoquotidiano.it/2014/12/05/m5s-sondaggio-ixe-per-55-elettori-grillo-dovrebbe-passo/1251806/" hostname="ilfattoquotidiano.it" description="Secondo la maggioranza degli elettori del Movimento 5 Stelle Beppe Grillo dovrebbe fare un passo indietro, lasciando spazio ai giovani (55%). Lo afferma un sondaggio condotto dall’Istituto Ixè per la trasmissione Agorà, in onda su Raitre. Secondo il 52% degli interpellati, poi, le recenti espulsioni nel movimento sono state sbagliate, mentre per il 43% la crisi del …" categories="Politica" tags="Beppe Grillo;Mafia Capitale;Matteo Renzi;Silvio Berlusconi;Sondaggi" fingerprint="e4de7d56b337c30e">
  <main>
    <head rend="h1">Sondaggi politici, Ixè: ‘Per 55% degli elettori M5S serve passo indietro di Grillo’</head>
    <graphic src="https://st.ilfattoquotidiano.it/wp-content/uploads/2014/10/Grillo-675.jpg"/>
    <p>Secondo la maggioranza degli elettori del Movimento 5 Stelle <hi rend="#b">Beppe Grillo</hi> dovrebbe fare un<hi rend="#b"> passo indietro</hi>, lasciando spazio ai giovani (55%). Lo afferma un sondaggio condotto dall’Istituto <hi rend="#b">Ixè</hi> per la trasmissione <hi rend="#i">Agorà</hi>, in onda su Raitre. Secondo il 52% degli interpellati, poi, le recenti <hi rend="#b">espulsioni</hi> nel movimento sono state <hi rend="#b">sbagliate</hi>, mentre per il 43% la crisi del Movimento rappresenta l’inizio della fine, a fronte del 39% che la interpreta come un momento di <hi rend="#b">difficoltà passeggero</hi>. Una netta maggioranza degli elettori M5S, il 72%, vorrebbe vedere nei<hi rend="#b"> talk show politici</hi> i loro rappresentanti in Parlamento. “Qualche mese fa, almeno il 70% degli elettori del Movimento non avrebbe voluto un passo indietro di Beppe Grillo – ha osservato <hi rend="#b">Roberto Weber</hi>, presidente Ixè-: da qui, si coglie molto bene la crisi dei 5 Stelle”. “Avremmo avuto una risposta completamente invertita anche nel sondaggio sulla partecipazione dei parlamentari grillini nei talk show. Se fosse davvero l’inizio della fine, il tema vero è dove va questa dimensione vasta di voto – ha concluso Weber -: si apre uno scenario completamente diverso”.</p>
    <p>Secondo la rilevazione effettuata da Ixè, la Lega sfonda il muro del 10% nelle intenzioni di voto (10,1%, +0,7% in una settimana). Il Pd, dopo alcune settimane di difficoltà, torna a salire, passando dal 38 al 38,4%, mentre cala ancora la fiducia nel premier <hi rend="#b">Matteo Renzi</hi> e nel governo. In calo il Movimento 5 Stelle (-0,7%) e <hi rend="#b">Forza Italia</hi> (-0,3%). Scende, intanto, la quota del ‘non votò, che in una settimana passa dal 38,2 al 36,8 percento. Al campione è stato inoltre chiesto se ritengono quanto emerso nell’inchiesta “Mafia Capitale” un fenomeno solo romano: l’89% ha risposto no, mentre soltanto l’11 percento la interpreta come un caso di malaffare circoscritto esclusivamente al territorio capitolino.</p>
    <p>Per quanto riguarda la fiducia nel governo si registra un <hi rend="#b">ulteriore calo</hi> di un punto, arrivando così al 38%. Inoltre per il 47% degli italiani l’Italia <hi rend="#b">sta peggio</hi> da quando <hi rend="#b">Matteo Renzi</hi> è premier, mentre soltanto il 32% pensa che la situazione del Paese sia <hi rend="#b">migliore</hi>. Non va meglio alla fiducia nel presidente del Consiglio che perde un punto passando dal 41 al 40%, contro il 50% registrato il 10 ottobre scorso. Stabile, al secondo posto,<hi rend="#b"> Giorgio Napolitano</hi> con il 39%. Prosegue, intanto, la crescita di <hi rend="#b">Matteo Salvini</hi>, oggi terzo al 26%, mentre Beppe Grillo scivola al 14% come <hi rend="#b">Angelino Alfano</hi>. Berlusconi si colloca in crescita di un punto dietro Salvini, al 17%. Da notare che la fiducia in Renzi, tra chi non intende votare, è solo al 25%. A parziale consolazione arriva il primato del premier nella classica domanda “comprereste una macchina da…?”. Renzi risulta infatti il più votato (con il 18%). A seguire Berlusconi (16%), Landini (13%) e Salvini (10%). Solo il 6 percento si affiderebbe a Beppe Grillo. Spicca, però, il 37 percento che non comprerebbe un’auto usata da nessuno di loro.</p>
    <p>Questo il quadro delle intenzioni di voto (tra parentesi lo scostamento percentuale rispetto alla scorsa settimana): – Pd 38,4% (+0,4). – M5S 18,9% (-0,7). – FI 14,5% (-0,3). – Lega Nord 10,1% (+0,7). – Sel 3,6% (-0,1). – FdI-AN 3,0% (-0,2). – Ncd 2,4% (-0,2). – Prc 2,0% (-0,1). – Udc 1,6% (-0,2). – Verdi 1,1% (-0,1). – SC 0,4% (+0,2). — Indecisi, astenuti, scheda bianca 36,8% (-1,4).</p>
    <p>Il sondaggio è stato realizzato da Ixè per Agorà-RAI 3 il 3/12/2014 con metodologia CATI-CAMI su un campione casuale probabilistico stratificato di 1.000 soggetti maggiorenni (su 6.861 contatti complessivi), di età superiore ai 18 anni. Tutti i parametri sono uniformati ai più recenti dati forniti dall’Istat. I dati sono stati ponderati al fine di garantire la rappresentatività rispetto ai parametri di sesso, età e macro area di residenza. Margine d’errore massimo: +/- 3,1%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>