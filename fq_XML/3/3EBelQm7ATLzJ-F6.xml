<doc sitename="Il Fatto Quotidiano" title="Berlusconi, la decadenza sotto esame: la Corte di Strasburgo decide sulla legge Severino (tra un anno) - Il Fatto Quotidiano" author="F Q" date="2016-07-11" url="http://www.ilfattoquotidiano.it/2016/07/11/berlusconi-la-decadenza-sotto-esame-la-corte-di-strasburgo-decide-sulla-legge-severino-tra-un-anno/2896595/" hostname="ilfattoquotidiano.it" description="Silvio Berlusconi contro l’Italia. Il ricorso del leader di Forza Italia contro l’applicazione al suo caso della legge Severino è sotto esame in via preliminare alla Corte europa dei diritti dell’uomo. Lo apprendono le agenzie da fonti del tribunale. I giudici di Strasburgo dovranno pronunciarsi sul’ammissibilità della legge che ha portato Berlusconi alla decadenza dalla carica …" categories="Giustizia" tags="Corte Europea dei Diritti dell’Uomo;Silvio Berlusconi" fingerprint="6eae47a6d92a830f">
  <main>
    <head rend="h1">Berlusconi, la decadenza sotto esame: la Corte di Strasburgo decide sulla legge Severino (tra un anno)</head>
    <graphic src="https://st.ilfattoquotidiano.it/wp-content/uploads/2016/03/berlusconi-675.jpg"/>
    <p><hi rend="#b">Silvio Berlusconi</hi> contro l’Italia. Il ricorso del leader di Forza Italia contro l’applicazione al suo caso della <hi rend="#b">legge Severino</hi> è sotto esame in via preliminare alla <hi rend="#b">Corte europa dei diritti dell’uomo</hi>. Lo apprendono le agenzie da fonti del tribunale. I giudici di Strasburgo dovranno pronunciarsi sul’<hi rend="#b">ammissibilità</hi> della legge che ha portato Berlusconi alla <hi rend="#b">decadenza</hi> dalla carica di senatore, sancita poi con il voto del Senato il 27 novembre 2013. La Corte europea si esprimerà dopo che si sarà svolto il contraddittorio tra le parti e ha già comunicato il ricorso al <hi rend="#b">governo italiano</hi> affinché possa predisporre la difesa delle sue ragioni.</p>
    <p>Prima di avere un vero e proprio responso, spiegano ancora le fonti, ci potrebbe volere un altro anno. Secondo la tesi di Berlusconi, quella da lui ricevuta sarebbe una <hi rend="#b">sanzione afflittiva</hi>, la quale dovrebbe essere considerata all’interno del codice penale, e non dovrebbe essere <hi rend="#b">applicata retroattivamente</hi>.</p>
    <p>L’ex Cavaliere aveva presentato <hi rend="#b">tre diversi ricorsi</hi> al tribunale per i diritti umani. Il primo era appunto quello sull’applicabilità della legge Severino. Il secondo riguarda la <hi rend="#b">condanna per frode fiscale</hi>. Il terzo è a proposito della procedura civile per danni e interessi sul <hi rend="#b">Lodo Mondadori</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>