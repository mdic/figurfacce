<doc sitename="Il Fatto Quotidiano" title="Caso Marino, ricevute, veleni e mafie capitali: così muore il Partito democratico - Il Fatto Quotidiano" author="Primo Di Nicola" date="2015-10-10" url="http://www.ilfattoquotidiano.it/2015/10/10/caso-marino-ricevute-veleni-e-mafie-capitali-cosi-muore-il-partito-democratico/2114750/" hostname="ilfattoquotidiano.it" description="Quello che farà Ignazio Marino nei prossimi giorni è nella mani di Dio. Presenterà le famose dimissioni scritte? Le formalizzerà? O proverà a rimanere in sella lasciando con un palmo di naso il commissario Orfini e il segretario Renzi? Vedremo. Anche se la mobilitazione crescente in città e sul Web dei simpatizzanti del sindaco ancora …" categories="Primoditutto" tags="Denis Verdini;Ignazio Marino;Mafia Capitale;Matteo Orfini;Matteo Renzi;PD;Roma;Silvio Berlusconi;Sindaco di Roma" fingerprint="a694007c5852a1fd">
  <main>
    <head rend="h1">Caso Marino, ricevute, veleni e mafie capitali: così muore il Partito democratico</head>
    <graphic src="https://st.ilfattoquotidiano.it/wp-content/uploads/2015/06/Renzi-Marino-675.jpg"/>
    <p>Quello che farà <hi rend="#b">Ignazio Marino</hi> nei prossimi giorni è nella mani di Dio. Presenterà le famose dimissioni scritte? Le formalizzerà? O<hi rend="#b"> proverà a rimanere in sella</hi> lasciando con un palmo di naso il commissario <hi rend="#b">Orfini</hi> e il segretario <hi rend="#b">Renzi</hi>?</p>
    <p>Vedremo. Anche se la <hi rend="#b">mobilitazione crescente in città e sul Web</hi> dei <hi rend="#b">simpatizzanti del sindaco</hi> ancora in carica non lasciano escludere un <hi rend="#b">inaspettato ringalluzzimento</hi> dello stesso.</p>
    <p>Andrà come andrà, questa <hi rend="#b">brutta vicenda di ricevute, veleni e mafie capitali</hi>. Quel che è certo è che sul terreno un <hi rend="#b">cadavere</hi> c’è già. E’ quello del <hi rend="#b">Partito democratico</hi>, il partito nuovo che doveva innovare la politica e modernizzare l’Italia.</p>
    <p>La verità è che il partito democratico, a meno di dieci anni dalla sua nascita, è un <hi rend="#b">partito che a Roma e non solo non esiste più.</hi> Almeno nell’<hi rend="#b">idea originaria</hi> dei suoi fondatori. Travolto dalle <hi rend="#b">lotte di potere interne, i personalismi, l’affarismo</hi>, la mancanza di democrazia interna e di valori veramente condivisi.</p>
    <p>Per carità, <hi rend="#b">Renzi</hi> ha vinto le sue <hi rend="#b">primarie</hi> e il suo<hi rend="#b"> ruolo di leader</hi> se lo è conquistato bravamente. Ma oltre questo <hi rend="#b">iniziale bagno popolare</hi> cosa resta? Le <hi rend="#b">direzioni e le segreterie del Nazareno</hi> non discutono, non solo di normali provvedimenti e temi come politica economica, Mezzogiorno, nomine e altre incombenze di ordinaria amministrazione. Non discutono neanche di leggi elettorali e riforme costituzionali. Arriva il capo e chiede la ratifica. Di cose confezionate altrove e già decise, magari con<hi rend="#b"> Silvio Berlusconi</hi> e <hi rend="#b">Denis Verdini.</hi></p>
    <p>Questo è. Con i <hi rend="#b">sottoposti e nominati contenti e soddisfatti</hi> di limitarsi a battere le mani e ratificare.</p>
    <p><hi rend="#b">Dov’è la base del partito?</hi> A Roma, per esempio, dove sta discutendo dell’affaire Marino? <hi rend="#b">Attraverso quali canali fa sentire la propria voce ai vertici?</hi></p>
    <p>Mistero, ma non tanto. La verità è che questa famosa base celebrata in passato a colpi di tesseramenti gonfiati e truppe cammellate,<hi rend="#b"> semplicemente non esiste.</hi> O non esiste almeno nella forma in cui viene rappresentata dai capi del Pd e dagli <hi rend="#b">organi di informazione compiacenti.</hi></p>
    <p><hi rend="#b">Comandano i leader, o supposti tali.</hi> Gente che non risponde a nessuno di quel che fa e <hi rend="#b">spadroneggia a piacimento.</hi> Oggi osteggiando e domani sostenendo. Come è capitato a Roma con Marino. <hi rend="#b">Senza una rotta. Senza un progetto. Senza principi.</hi></p>
    <p>E questo è un <hi rend="#b">problema serio.</hi> Che non interpella solo il Pd e i suoi dirigenti. E’ un <hi rend="#b">problema di democrazia</hi> che investe l’intero sistema politico italiano. E di cui i <hi rend="#b">cittadini</hi>, tutti, di destra e sinistra, finiranno al solito per <hi rend="#b">pagare il prezzo più alto.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>