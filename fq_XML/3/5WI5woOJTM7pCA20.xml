<doc sitename="Il Fatto Quotidiano" title="Quel che resta del Partito democratico: poco o Renzi - Il Fatto Quotidiano" author="Primo Di Nicola" date="2015-06-16" url="http://www.ilfattoquotidiano.it/2015/06/16/quel-che-resta-del-partito-democratico-poco-o-renzi/1784460/" hostname="ilfattoquotidiano.it" description="Vero che in Italia un anno di politica rischia di sembrare un’era geologica. Ma in tanti pare abbiano dimenticato i valori fondanti e gli obiettivi strategici sui quali nel 2007 nacque il Partito democratico. Doveva, più o meno all’americana (do you remember Walter Veltroni?), grazie alla sua vocazione maggioritaria, comprendere e rappresentare uno dei due poli del …" categories="Primoditutto" tags="Beppe Grillo;DC;Matteo Renzi;PD;Psi;Silvio Berlusconi;Walter Veltroni" fingerprint="b1a43416f13ea5ed">
  <main>
    <head rend="h1">Quel che resta del Partito democratico: poco o Renzi</head>
    <graphic src="https://st.ilfattoquotidiano.it/wp-content/uploads/2015/05/renzi-6753.jpg"/>
    <p>Vero che in Italia un anno di politica rischia di sembrare un’era geologica. Ma in tanti pare abbiano dimenticato i <hi rend="#b">valori fondanti</hi> e gli <hi rend="#b">obiettivi strategici</hi> sui quali nel 2007 nacque il <hi rend="#b">Partito democratico</hi>.</p>
    <p>Doveva, più o meno all’americana (do you remember <hi rend="#b">Walter Veltroni</hi>?), grazie alla sua vocazione <hi rend="#b">maggioritaria</hi>, comprendere e rappresentare uno dei due <hi rend="#b">poli</hi> del nuovo sistema politico. Sull’altro fronte ci doveva essere quel centrodestra cresciuto con <hi rend="#b">Silvio Berlusconi</hi> e magari ereditato da qualche suo allievo.</p>
    <p>Abbiamo visto com’è andata. Alla sua sinistra il Pd ha un’altra forza politica, <hi rend="#b">Sel</hi> (per il futuro non si sa, chiedere a <hi rend="#b">Landini</hi>), mentre, oltre il recinto del centrosinistra, a parte <hi rend="#b">Forza Italia</hi> e <hi rend="#b">Lega</hi>, si ritrova anche quell’insidiosa novità rappresentata dal <hi rend="#b">Movimento 5 Stelle</hi>.</p>
    <p><hi rend="#b">Fallimento</hi> totale, dunque, sul fronte del <hi rend="#b">bipolarismo</hi>.</p>
    <p>Avrebbe dovuto, il Pd, anche <hi rend="#b">selezionare una nuova classe dirigente</hi> attraverso lo strumento delle <hi rend="#b">Primarie</hi>, salvifico, stando a quello che ci raccontavano i padri fondatori, rispetto ai v<hi rend="#b">ecchi vizi della nostra classe politica.</hi></p>
    <p>Dopo otto anni, proprio oggi il leader del Pd Matteo Renzi ci dice invece che queste <hi rend="#b">Primarie</hi> sarebbe meglio <hi rend="#b">archiviarle</hi>.</p>
    <p><hi rend="#b">Questione morale</hi>: era in cima alla lista delle priorità. Adesso meglio non parlarne, considerando <hi rend="#b">Mafia Capitale</hi> a Roma, quello che è successo a Venezia con il <hi rend="#b">Mose</hi>, in Campania e in troppe altre parti della penisola con la brutta vicenda degli <hi rend="#b">Impresentabili</hi>.</p>
    <p><hi rend="#b">Cosa resta allora della novità Pd? Poco o niente.</hi> Anzi <hi rend="#b">poco o Renzi</hi>. Al quale qualcuno farebbe bene a ricordare che tra politica, pubblica amministrazione ed economia dovrebbe esserci un<hi rend="#b"> fossato incolmabile</hi>. Quello che gli italiani invocavano già ai tempi della famigerata <hi rend="#b">Lottizzazione</hi> in voga nella <hi rend="#b">Prima Repubblica</hi>. Invece per lui il problema nemmeno esiste. Così ci tocca in sorte perfino il passaggio diretto dalla Farnesina alla vicepresidenza dell’Eni di un viceministro degli Esteri in carica: <hi rend="#b">Lapo Pistelli.</hi></p>
    <p>Lo avessero fatto i vecchi <hi rend="#b">democristiani</hi> o gli uomini di Berlusconi staremmo qui a gridare per secoli allo scandalo dell’occupazione di potere della <hi rend="#b">Casta</hi>.</p>
    <p>Renzi invece lo applaudono pure. <hi rend="#b">E’ il bello del Pd. O di quello che ne resta.</hi></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>