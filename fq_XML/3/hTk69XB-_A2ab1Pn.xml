<doc sitename="Il Fatto Quotidiano" title="Fitto, via alla Convention dei ricostruttori &quot;Trattati peggio di Renzi ma restiamo&quot; - Il Fatto Quotidiano" author="F Q" date="2015-02-21" url="http://www.ilfattoquotidiano.it/2015/02/21/fitto-via-convention-dei-ricostruttori-trattati-renzi-restiamo/1444905/" hostname="ilfattoquotidiano.it" description="Fitto tira la corda ma non la strappa. Si apre la kermesse dei “Ricostruttori”, come si chiamano loro dentro una Forza Italia che li addita invece come nemici interni e cerca di isolarli togliendo loro il terreno sotto i piedi. E’ un Raffaele Fitto che non risparmia colpi al partito e al tempo stesso li …" categories="Politica" tags="Forza Italia;Raffaele Fitto;Silvio Berlusconi" fingerprint="26d5b62cbcdead34">
  <main>
    <head rend="h1">Fitto, via alla Convention dei ricostruttori “Trattati peggio di Renzi ma restiamo”</head>
    <graphic src="https://st.ilfattoquotidiano.it/wp-content/uploads/2015/02/berlusconi-fitto-675.jpg"/>
    <p><hi rend="#b">Fitto</hi> tira la corda ma non la strappa. Si apre la kermesse dei “Ricostruttori”, come si chiamano loro dentro una Forza Italia che li addita invece come nemici interni e cerca di isolarli togliendo loro il terreno sotto i piedi. E’ un Raffaele Fitto che non risparmia colpi al partito e al tempo stesso li para. L’esordio della convention all’auditorium Massimo di Roma è all’insegna del fair play: “Non siamo qui contro qualcuno ma per guardare avanti”. In sala circa 2mila persone. In prima fila i fedelissimi delll’ex ministro pugliese ora frondista: da <hi rend="#b">Vinccenzo D’Anna</hi>, a <hi rend="#b">Rocco Palese</hi>, fino a <hi rend="#b">Cinzia Bonfrisco</hi> che assicura “siamo qui per rappresentare gli elettori di Fi che sono stati abbandonati dal partito”. C’è anche il presidente della Commissione Affari Costituzionali di Montecitorio <hi rend="#b">Francesco Paolo Sisto</hi>, mentre Saverio Romano non ha dubbi: “Il popolo di Fi è spaesato. Vuole imboccare un’altra strada, quella del cambiamento e noi siamo pronti a indicargliela”. In platea c’è anche <hi rend="#b">Francesco Storace</hi> che scherza: “Sono venuto qui perché sono sicuro di non incontrare Renzi. Fitto è coraggioso e fa bene a fare la sua battaglia dentro il partito”.</p>
    <p>Presto arriva il momento degli <hi rend="#b">strappi</hi>, il politicamente corretto dura pochi minuti. Partono gli strali diretti ad Arcore. “In un anno di governo Renzi – scandisce Fitto – ho letto un numero di dichiarazioni contro il premier minore a quello delle dichiarazioni lette in un giorno contro chi aveva il coraggio di dire le cose come stavano”. E, aggiunge, “l’unico atto dopo che non si è discusso di nulla” nel partito è stato “commissariare la Puglia in Fi. Tutto ciò non può passare sotto silenzio”. Il riferimento è all’ultimo colpo basso nel ring del centrodestra: il commissariamento di Forza Italia in Puglia, con la nomina di <hi rend="#b">Luigi Vitali</hi> commissario, ha provocato un’epidemia di mal di pancia tra i notabili locali fedeli all’europarlamentare, con tanto di dimissioni di massa dei coordinatori provinciali e vice-coordinatori regionali che additano il modo “autoritario” e “verticistico” di gestire il partito. Oggi la riposta che si attendeva fa giorni. Il j’accuse del dell’autoproclamato delfino (mancato) è servito: “imbarazzante”. Così definisce l’ultimo anno di Fi, soprattutto rispetto al dibattito delle riforme. E tuttavia la platea non sente l’annuncio che piacerebbe anche ai fedeli di rito berlusconiano: Fitto e i suoi non mollano Forza Italia. “Noi stiamo e staremo all’interno del nostro partito. Il fatto che ci siano iniziative in contemporanea alle nostre è un fatto positivo”, ha aggiunto Fitto. Dove insieme fa pensare a una lunga e logorante convivenza e non al partito nel partito, con magari la tentazione di un’opa su FI di cui sono molti a lamentare il pericolo. E tuttavia i contenuti sono molto distanti. Nel suo discorso di apertura della convention Fitto dà l’ennesima <hi rend="#b">stoccata</hi> a Berlusconi: “Occorre sforare il limite del 3% dando una boccata di ossigeno alla nostra economia”, sostiene, non curandosi del fatto che ad averlo messo in Costituzione, a luglio 2012, sono stati anche i voti di Forza Italia. E poi la geometria delle alleanze che ai fittiani non convince: “Abbiamo di fronte un bivio inevitabile, rilanciare Fi mettendo in campo un percorso chiaro fatto di contenuti, primarie e democrazia dal basso o quello di lasciare un simile percorso nel centrodestra solo a Matteo Salvini”. E le punzecchiature, continuano.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>