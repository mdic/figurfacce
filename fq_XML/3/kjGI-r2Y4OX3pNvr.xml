<doc sitename="Il Fatto Quotidiano" title="Riforme, Renzi: &quot;M5S? Da Pd risposta puntuale&quot;. Grillo: &quot;Bradipo, hai 24 ore&quot; - Il Fatto Quotidiano" author="RQuotidiano" date="2014-07-13" url="http://www.ilfattoquotidiano.it/2014/07/13/riforme-renzi-m5s-da-pd-risposta-puntuale-grillo-bradipo-rispondi/1058739/" hostname="ilfattoquotidiano.it" description="“Perfino chi mi accusa di autoritarismo riconosce l’obiettivo condiviso delle riforme”. Matteo Renzi tira dritto e in un’intervista al Corriere della Sera tiene stretto l’alleato forzista (“finora Berlusconi è stato di parola, diamo a Cesare quel che è di Cesare”) mentre punge il Movimento 5 Stelle. E sul sit-in contro il Senato dei nominati organizzato …" categories="Politica" tags="Beppe Grillo;Governo Renzi;Matteo Renzi;Riforme;Silvio Berlusconi" fingerprint="e5de3479f94fc12c">
  <main>
    <head rend="h1">Riforme, Renzi: “M5S? Da Pd risposta puntuale”. Grillo: “Bradipo, hai 24 ore”</head>
    <graphic src="https://st.ilfattoquotidiano.it/wp-content/uploads/2014/07/renzi-640.jpg.jpg"/>
    <p>“Perfino chi mi accusa di <hi rend="#b">autoritarismo</hi> riconosce l’obiettivo condiviso delle riforme”. <hi rend="#b">Matteo Renzi</hi> tira dritto e in un’intervista al Corriere della Sera tiene stretto l’alleato forzista (“finora <hi rend="#b">Berlusconi</hi> è stato di parola, diamo a Cesare quel che è di Cesare”) mentre punge il <hi rend="#b">Movimento 5 Stelle</hi>. <ref target="http://www.ilfattoquotidiano.it/2014/07/12/m5s-sit-in-contro-la-riforma-del-senato-sia-eletto-dai-cittadini-no-ai-nominati/1058513/">E sul sit-in contro il Senato dei nominati organizzato per martedì</ref> dice: “È la cosa che riesce meglio a Grillo. Organizzare proteste è il suo mestiere” mentre “il mio è cambiare l’Italia”. Poi aggiunge: “Martedì mattina, mentre si prepara alla<hi rend="#b"> 27esima marcia su Roma</hi>, che ormai mi sembra una <hi rend="#b">retromarcia su Roma</hi>, e mentre urla al 42esimo colpo di Stato dall’inizio della legislatura, gli faremo trovare una <hi rend="#b">puntuale risposta del Pd</hi>, argomento per argomento, <ref target="http://www.ilfattoquotidiano.it/2014/07/07/riforme-documento-scritto-m5s-a-pd-non-ci-sono-alibi-disposti-a-trattare-su-tutto/1052937/">al suo decalogo della settimana scorsa</ref>“. Dieci punti sulla riforma del <hi rend="#b">Senato</hi> in cui il<hi rend="#b"> Movimento 5 Stelle</hi> si era detto disposto a trattare su tutto, tranne sull’elettività di <hi rend="#b">Palazzo Madama</hi>. La replica è arrivata nel pomeriggio, con un post sul blog firmato da <hi rend="#b">Grillo e Casaleggio</hi>: “Il <hi rend="#b">M5S</hi> ha messo alla prova la velocità di Renzie e ne ha constatato la <hi rend="#b">lentezza da bradipo</hi>. Da settimane è stata data la nostra disponibilità a convergere sulla legge elettorale. Il M5S ha risposto alle richieste del Pd sempre in tempo reale, il Pd ha fatto ammuina. L’Italia, a differenza di Renzie e del notopregiudicato <hi rend="#b">non può più aspettare i loro comodi</hi> discussi sempre privatamente nel “club Privè R&amp;B”. E’ necessario concludere questo confronto al più presto”. Controreplica dalla segreteria Pd firmata Debora <hi rend="#b">Serracchiani</hi>: “Grillo chiede il confronto per fermare tutto”.</p>
    <p><hi rend="#b">“BERLUSCONI? AFFIDABILE”</hi> – Nel corso dell’intervista al Corriere, il presidente del Consiglio ha elogiato gli attivisti dell’opposizione: alcuni “parlamentari e amministratori” M5s “sono molto bravi”, dice. “Spero che abbiano la forza di farsi sentire e non siano zittiti dal blog o espulsi. <hi rend="#b">Le loro idee ci stanno a cuore</hi>, la loro passione non merita di disperdersi in un insulto o in una <hi rend="#b">manifestazione</hi>“. <hi rend="#b">Renzi</hi>, poi, ribadisce che le vicende giudiziarie di <hi rend="#b">Silvio Berlusconi</hi>, <ref target="http://www.ilfattoquotidiano.it/2014/07/11/ruby-il-pg-chiede-la-conferma-della-condanna-a-7-anni-per-berlusconi/1056946/">in attesa della sentenza di appello sul caso Ruby il 18 luglio</ref>, “sono slegate dal processo di riforma costituzionale” e “fino a questo momento” il leader di <hi rend="#b">Forza Italia</hi> “non ha mai fatto venir meno la sua parola e il suo impegno”. “<hi rend="#b">Forza Italia</hi> – osserva il premier – sta mantenendo un atteggiamento di<hi rend="#b"> grande responsabilità</hi>, come del resto tutti i partiti che hanno votato la riforma. A dispetto di alcune dichiarazioni di fuoco dei suoi, Berlusconi fino a questo momento non ha mai fatto venir meno la sua parola e il suo impegno: <hi rend="#b">diamo a Cesare quel che è di Cesare</hi>“.</p>
    <p><hi rend="#b">“24 ORE O NON CI STIAMO PIU'”</hi> – Parole che evidentemente non sono piaciute ai <hi rend="#b">fondatori del M5S</hi>, che nel post pomeridiano sul blog di Grillo intimano: “Se non verrà <hi rend="#b">confermata una data di incontro</hi> con la nostra delegazione in settimana insieme a eventuali rilievi alle nostre risposte ne prenderemo atto e lasceremo che la trattativa si sviluppi con la benedizione del Colle tra il notopregiudicato, e forse da venerdì anche notocarcerato, e il <hi rend="#b">bradipo fiorentino</hi>. Aspettiamo una risposta nelle <hi rend="#b">prossime 24 ore</hi>, o, per agevolare Renzie, nei prossimi 1.440 minuti o 86.400 secondi. Scelga lui”.</p>
    <p><hi rend="#b">IL PD: “VUOLE FAR SALTARE TUTTO”</hi> – “La tattica di Grillo appare sempre più chiara: chiedere il confronto per fermare le riforme”. Lo afferma la vicesegretaria del Pd <hi rend="#b">Debora Serracchiani</hi> commentando i recenti post pubblicati sul blog di Beppe Grillo. Stefano Pedica ci mette il carico: “Le parole del famoso<hi rend="#b"> duo comico</hi> fanno pensare che forse uno legge e l’altro scrive, anche se resta difficile capire chi legge e chi scrive simili fesserie. Ora dopo tanto pensare, i perditempo Grillo e Casaleggio si sono inventati i bradipi nella speranza di continuare a non dire una parola sul loro programma, visto che come programma in un anno hanno portato a termine solo quello delle <hi rend="#b">offese al Capo dello Stato</hi>. Grillo urla da anni parlando alla pancia della gente, Renzi in 100 giorni ha messo in un angolo i perditempo e corre centrando obiettivi mai ottenuti negli ultimi 30 anni”. </p>
    <p><hi rend="#b">FITTO: “NOI IPNOTIZZATI DA RENZI”</hi> – Anche in casa Forza Italia proseguono le voci di dissenso rispetto al Patto del Nazareno. <hi rend="#b">Raffaele Fitto</hi>, che non fa mistero di aspirare alla segreteria, scrive una “lettera aperta” al premier Berlusconi: “Stiamo sbagliando. Sembriamo ipnotizzati da Renzi. Non è accettabile che, nel silenzio del nostro partito, Renzi si permetta di ridicolizzare alcuni nostri senatori solo perché la pensano diversamente”.</p>
    <p><hi rend="#b">ARRIVA LA TROIKA?</hi> – La prima domanda rivolta al premier nel corso dell’intervista è sull’ipotesi che arrivi la <hi rend="#b">Troika</hi> a commissariarci: “<hi rend="#b">Mai e poi mai</hi>. È un’ipotesi che non esiste. Dirò la verità: io non vivo nel terrore dei mercati. L’Italia è più forte delle paure dei vari osservatori e i dati lo dimostrano”. Per avere la forza di cambiare il modello di politica economica della Ue, secondo Renzi “basato tanto sul <hi rend="#b">rigore</hi>, e poco sulla crescita, dobbiamo dimostrare di essere capaci di cambiare prima il nostro Paese”. Per questo è importante la riforma del Senato: dimostra “che la classe politica non ha paura di cambiare se stessa”. I frondisti? “Non si rassegnano all’idea della <hi rend="#b">semplificazione</hi> e del fatto che non ci sia indennità per i senatori”, è la convinzione del premier. Anche su questo Renzi attira <hi rend="#b">l’ironia</hi> dei fondatori del <hi rend="#b">5 Stelle</hi>: “L’idea dell’uomo del destino che con la sua <hi rend="#b">ardimentosità</hi> porta il Paese fuori dal vuoto è trasmessa anche dal suo accelerare davanti alle telecamere. Vedete come corro io… <hi rend="#b">Renzie piè veloce</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>