<doc sitename="Il Fatto Quotidiano" title="Eni, lo Stato parallelo. L'inchiesta sul potere del Cane a sei zampe: &quot;Russia, mazzette e milioni alla stampa&quot; - Il Fatto Quotidiano" author="Stefano Feltri" date="2016-03-19" url="http://www.ilfattoquotidiano.it/2016/03/19/eni-lo-stato-parallelo-linchiesta-sul-potere-del-cane-a-sei-zampe-russia-mazzette-e-milioni-alla-stampa/2559175/" hostname="ilfattoquotidiano.it" description="Fondi neri, tangenti, una politica estera autonoma e dominante su quella della Farnesina, centinaia di milioni per garantirsi una stampa amica: sono queste le declinazioni dello “Stato parallelo”, come i giornalisti Andrea Greco e Giuseppe Oddo chiamano l’Eni in un loro libro che esce oggi per Chiarelettere, dopo oltre cinque anni di inchiesta. Il gruppo …" categories="Lobby" tags="Eni;Russia;Silvio Berlusconi;Vladimir Putin" fingerprint="a4c37e4d851eccb5">
  <main>
    <head rend="h1">Eni, lo Stato parallelo. L’inchiesta sul potere del Cane a sei zampe: “Russia, mazzette e milioni alla stampa”</head>
    <graphic src="https://st.ilfattoquotidiano.it/wp-content/uploads/2016/03/eni675.jpg"/>
    <p>Fondi neri, <hi rend="#b">tangenti</hi>, una politica estera autonoma e dominante su quella della Farnesina,<hi rend="#b"> centinaia di milioni per garantirsi una stampa amica</hi>: sono queste le declinazioni dello “Stato parallelo”, come i giornalisti <hi rend="#b">Andrea</hi><hi rend="#b">Greco</hi> e <hi rend="#b">Giuseppe</hi><hi rend="#b">Oddo</hi> chiamano l’Eni <ref target="http://www.chiarelettere.it/libro/principio-attivo/lo-stato-parallelo-9788861902275.php">in un loro libro che esce oggi per Chiarelettere</ref>, dopo </p>
    <p><hi rend="#b">oltre cinque anni di inchiesta</hi>. Il gruppo petrolifero fondato da</p>
    <p>
      <hi rend="#b">Enrico</hi>
    </p>
    <p><hi rend="#b">Mattei</hi>e guidato oggi da</p>
    <p><hi rend="#b">Claudio De Scalzi</hi>è molto di più che un’azienda, è una “impresa al servizio dello Stato capace, all’occorrenza, di</p>
    <p><hi rend="#b">piegare lo Stato ai propri interessi</hi>”, come scrivono Greco e Oddo. Nel libro ci sono molti retroscena inediti e dettagli finora rimasti riservati su come si è dispiegato il potere dello “</p>
    <p><hi rend="#b">Stato parallelo</hi>”.</p>
    <p><hi rend="#b">I rapporti con Mosca</hi> – Negli anni in cui <hi rend="#b">Silvio Berlusconi</hi> è stato al governo l’Eni ha rafforzato i suoi rapporti con la Russia di <hi rend="#b">Vladimir Putin</hi>, in ottimi rapporti anche con <hi rend="#b">Romano</hi><hi rend="#b">Prodi</hi> ma amico del Cavaliere. Il 30 ottobre 2003 il vicepresidente della <hi rend="#b">Gazprom</hi>, l’azienda di Stato Russa, chiede all’allora ad di Eni <hi rend="#b">Vittorio Mincato</hi> di coinvolgere nell’importazione di gas dalla Russia<hi rend="#b"> Bruno Mentasti</hi>. Mincato non sa neppure chi sia, visto che Mentasti si occupa di acqua minerale e non di energia, ma è amico di Berlusconi. Gli aveva già fatto da <hi rend="#b">prestanome</hi> ai tempi di Telepiù, quando il Cavaliere gli aveva intestato una quota della pay tv di cui doveva liberarsi per<hi rend="#b"> ragioni di Antitrust</hi>. Chi sono i veri azionisti della <hi rend="#b">Centrex Europe Energy &amp; Gas</hi> cui è legato Mentasti? A chi andranno davvero i profitti di questa<hi rend="#b"> strana alleanza</hi> con Gazprom? Non si può sapere. Alla fine l’operazione salta in quei termini, ma i rapporti con la Russia si consolidano (e Gazprom riesce comunque ad accedere al mercato italiano tramite <hi rend="#b">Eni</hi> e <hi rend="#b">Centrex</hi>, con tre miliardi di metri cubi di gas all’anno). Oddo e Greco rivelano che l’accordo siglato 2006 tra Eni e Gazprom ha una pesante ricaduta: il gas comprato dalla Russia tramite il gasdotto Tag arriverà direttamente in Italia, a Tarvisio, e non in Austria a Baumgarten, come nel primo progetto. Risultato: l’Eni <hi rend="#b">può venderlo solo all’Italia</hi> invece di piazzarlo nel mercato europeo quando ci sono picchi di domanda.</p>
    <p><hi rend="#b">Le tangenti da Mattei all’unità di crisi di Bernabè </hi>– L’Eni fin dall’inizio pagava tangenti ai partiti. Mattei gestiva la cosa in prima persona. L’inchiesta Mani Pulite scopre almeno <hi rend="#b">500 miliardi di fondi neri</hi> su conti esteri che venivano poi smistati dalla società Karfinco del banchiere <hi rend="#b">Francesco Pacini Battaglia</hi> ai partiti e, in parte, agli stessi manager Eni. Basta comprare e rivendere petrolio a prezzi diversi tra Italia e società estere per <hi rend="#b">accumulare risorse non tracciabili</hi>. Greco e Oddo rivelano che, quando diventa ad dell’Eni nel 1993 per bonificarla, <hi rend="#b">Franco</hi><hi rend="#b">Bernabé</hi> allestisce all’interno dell’azienda una “unità di crisi” per “affrontare i problemi” che emergevano con le<hi rend="#b"> inchieste giudiziarie</hi> e “monitorare le reazioni della maggioranza di governo costituitasi dopo l’affermazione di Silvio Berlusconi”.</p>
    <p><hi rend="#b">Il Paolo Scaroni Trust </hi>– Greco e Oddo, con l’aiuto di un esperto, ricostruiscono la storia del <hi rend="#b">Paolo Scaroni Trust</hi>, con beneficiari lo stesso Scaroni e i suoi famigliari. Il contratto “pur redatto in modo formalmente corretto, mancava dello scopo, e il disponente del trust era anche, di fatto, il suo principale beneficiario”. Mentre i trust dovrebbero servire a separare un soggetto dai suoi beni per <hi rend="#b">evitare conflitti di interesse</hi>. Nel 2009 Scaroni usa lo scudo fiscale del governo Berlusconi, paga il 5 per cento per rimpatriare – si legge in un rapporto di Bankitalia – 10 milioni di euro. Ma ci sono pochi elementi a sostegno della giustificazione di Scaroni per la disponibilità di quelle somme, cioè che si trattasse di compensi accumulati nel periodo in cui il manager lavorava a Londra per la <hi rend="#b">Pilkington</hi>.</p>
    <p><hi rend="#b">Oltre 200 milioni di budget per la comunicazione </hi>– Dell’Eni in Italia i media si occupano poco, e quasi mai con notizie sgradite all’azienda. Una delle ragioni è la <hi rend="#b">potenza comunicativa del gruppo</hi>. Nel 2011 il budget per le relazioni esterne è arrivato a 202 milioni di euro. Eni ha aumentato la pubblicità in Italia anche negli anni della crisi – nel 2011 da 52 a 70 milioni – prima dell’austerità imposta da De Scalzi che nel 2014 l’ha ridotta a 23,4 milioni. Mentre cercava la riconferma, poi svanita, nel 2014 l’allora ad Scaroni si fa trovare ospite a una puntata di Porta a Porta di <hi rend="#b">Bruno Vespa</hi> su Rai1 con<hi rend="#b"> Matteo Renzi</hi>. Secondo la ricostruzione di Greco e Oddo, di fronte alle rimostranze del premier, “Vespa avrebbe allargato le braccia, ribattendo che l’Eni era il <hi rend="#b">maggiore inserzionista della Rai</hi> e che non era possibile rigettare la richiesta di Scaroni”.</p>
    <p><hi rend="#b">Ossessione sicurezza: specchi negli ascensori </hi>– Nel quartier generale di San Donato Milanese, scrivono Greco e Oddo, ci sono <hi rend="#b">telecamere di sicurezza ovunque</hi>. Gli ascensori sono rivestiti di specchi per rendere visibile ogni oggetto alle riprese di sorveglianza e “a evitare che qualcuno possa estrarre un’arma e colpire alle spalle”. E nel 2012 il Garante della Privacy ha stabilito una deroga per l’Eni che puó “<hi rend="#b">trattenere le immagini</hi> delle videoregistrazioni per sette giorni, contro le ventiquattro ore standard”.</p>
    <p>
      <hi rend="#b">Da Il Fatto Quotidiano del 18/03/2016</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>