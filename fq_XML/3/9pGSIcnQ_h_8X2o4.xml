<doc sitename="Il Fatto Quotidiano" title="Berlusconi, scendono in campo le donne del Cavaliere: figlie e fidanzata - Il Fatto Quotidiano" author="RQuotidiano" date="2013-09-24" url="http://www.ilfattoquotidiano.it/2013/09/24/berlusconi-scendono-in-campo-donne-del-cavaliere/722063/" hostname="ilfattoquotidiano.it" description="Barbara, Francesca e Marina: tre delle donne più a Silvio Berlusconi sono scese in campo a difesa dell’ex premier. La prima con un’intervista si batte per il padre nella sua veste di leader politico, la seconda per aiutare il suo fidanzato, la terza per salvaguardare patrimonio e forse guidare il partito. L’offensiva mediatica rosa, a pochi …" categories="Politica" tags="Barbara Berlusconi;Decadenza Berlusconi;Forza Italia;Francesca Pascale;Marina Berlusconi;Processo Mediaset;Silvio Berlusconi" fingerprint="edc386fc786ac915">
  <main>
    <head rend="h1">Berlusconi, scendono in campo le donne del Cavaliere: figlie e fidanzata</head>
    <graphic src="https://st.ilfattoquotidiano.it/wp-content/uploads/2013/09/marinaberlusconi_francesca-pascale_interna-nuova.jpg"/>
    <p><hi rend="#b">Barbara, Francesca e Marina</hi>: tre delle donne più a <hi rend="#b">Silvio Berlusconi</hi> sono scese in campo a difesa dell’ex premier. La prima con un’intervista si batte per il padre nella sua veste di leader politico, la seconda per aiutare il suo fidanzato, la terza per salvaguardare patrimonio e forse guidare il partito. L’offensiva mediatica rosa, a pochi giorni dal deposito delle <ref target="http://www.ilfattoquotidiano.it/tag/processo-ruby/">motivazione della sentenza Ruby</ref>, sembra essere iniziata a tutti gli effetti</p>
    <p>Il Cavaliere è rientrato a Roma in tarda mattinata dopo un lungo week end trascorso ad <hi rend="#b">Arcore</hi> con i figli e gli avvocati per definire la strategia giudiziaria in vista della Giunta del Senato sul nodo della <hi rend="#b">decadenza</hi> legata alla sentenza Mediaset. Arrivato all’ingresso secondario della sua residenza di via del Plebiscito, quando scende dall’auto blu compare al suo fianco, a sorpresa, <ref target="http://www.ilfattoquotidiano.it/2013/08/13/pdl-fabrizio-cicchitto-guida-fronda-per-fermare-marina-brlusconi/683687/">la figlia Marina, che in questi giorni i rumors (sempre smentiti dalla diretta interessata)</ref> indicano come il futuro capo della nuova </p>
    <p><hi rend="#b">Forza Italia.</hi>Ad attenderli da qualche minuto a palazzo Grazioli c’è il vicepremier Angelino Alfano, reduce da un colloquio al Quirinale con</p>
    <p><hi rend="#b">Giorgio Napolitano</hi>sulle tensioni interne alla maggioranza. Mentre è in corso il ‘vertice di famiglia’ (sul tavolo la scelta di chiedere l’affidamento ai servizi sociali e la tenuta delle larghe intese in vista delle prossime scadenze parlamentari, a cominciare dalla legge di stabilità), da Milano trapela l’indiscrezione che il presidente di Fininvest e Mondadori potrebbe visitare nel tardo pomeriggio la sede forzista inaugurata la scorsa settimana in piazza San Lorenzo in Lucina, con la precisazione che non parteciperà a nessuna riunione di partito. La voce, però, non viene confermata dalle parti di via dell’Umiltà. Anzi, alcune fonti di partito la smentiscono ed è subito giallo.</p>
    <p>Intanto, fotografi e cameramen si posizionano davanti al portone principale e all’ingresso secondario di palazzo Fiano Almagià, quartier generale della ‘nuova cosa azzurra’. Qualcuno parla di ‘offensiva mediatica in rosa’, studiata ad hoc, con <hi rend="#b">le donne del Cavaliere</hi> in prima linea a difesa del ‘capo famiglia’, vittima di un’aggressione giudiziaria che ormai dura da vent’anni. Se la giovane fidanzata dell’ex premier <hi rend="#b">Francesca Pascale</hi> confessa a Vanity Fair i suoi propositi matrimonali, la figlia <hi rend="#b">Barbara</hi> difende l’operato paterno ai microfoni di<hi rend="#b"> Ballarò</hi>, mentre Marina piomba nella Capitale, catalizzando su di sé l’attenzione mediatica. C’è persino chi vocifera che sia già iniziata una ‘corsa’ tra le figlie a difendere il <hi rend="#i">pater familias</hi> nel momento più difficile della sua vita.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>