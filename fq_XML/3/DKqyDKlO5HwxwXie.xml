<doc sitename="Il Fatto Quotidiano" title="Senato, resa dei conti tra ex berlusconiani: i verdiniani chiedono lo scioglimento del gruppo di Fitto - Il Fatto Quotidiano" author="Antonio Pitoni e Giorgio Velardi" date="2016-02-12" url="http://www.ilfattoquotidiano.it/2016/02/12/senato-resa-dei-conti-tra-ex-berlusconiani-i-verdiniani-chiedono-lo-scioglimento-del-gruppo-di-fitto/2459635/" hostname="ilfattoquotidiano.it" description="S’erano tanto amati. Tutti insieme, o quasi, appassionatamente, nella grande famiglia del berlusconismo. Ma il passato è d’obbligo. Perché oggi, tra i vecchi amici di un tempo, non corre più buon sangue. E dalla favola della rivoluzione liberale, la nuova sceneggiatura dello psicodramma del centrodestra racconta il dramma dei fratelli coltelli. Protagonista dell’ultimo sgarbo tra …" categories="Palazzi &amp; Potere" tags="Denis Verdini;Pietro Grasso;Raffaele Fitto;Silvio Berlusconi" fingerprint="8de550662c8d07b4">
  <main>
    <head rend="h1">Senato, resa dei conti tra ex berlusconiani: i verdiniani chiedono lo scioglimento del gruppo di Fitto</head>
    <graphic src="https://st.ilfattoquotidiano.it/wp-content/uploads/2015/05/fitto.jpg"/>
    <p>S’erano tanto amati. Tutti insieme, o quasi, appassionatamente, nella <hi rend="#b">grande famiglia del berlusconismo</hi>. Ma il passato è d’obbligo. Perché oggi, tra i vecchi amici di un tempo, <hi rend="#b">non corre più buon sangue</hi>. E dalla favola della <hi rend="#b">rivoluzione liberale</hi>, la nuova sceneggiatura dello psicodramma del centrodestra racconta il dramma dei <hi rend="#b">fratelli coltelli</hi>. Protagonista dell’ultimo sgarbo tra <hi rend="#b">ex condomini del fu Popolo della libertà</hi>, il capogruppo di Ala, la componente che fa capo a <hi rend="#b">Denis Verdini</hi> nata il 29 luglio 2015 dalla scissione con Forza Italia, <hi rend="#b">Lucio Barani</hi>. Che martedì scorso ha consegnato, insieme al suo vice <hi rend="#b">Riccardo Mazzoni</hi>, una lettera al presidente del Senato <hi rend="#b">Pietro Grasso</hi>. Oggetto: <hi rend="#b">richiesta di scioglimento</hi>, a norma di regolamento, del gruppo dei <hi rend="#b">Conservatori e riformisti</hi>, riferimento parlamentare dell’ex governatore della Puglia <hi rend="#b">Raffaele Fitto</hi>. Sceso sotto il <hi rend="#b">numero legale di 10 componenti</hi> (il minimo richiesto per formare un gruppo a Palazzo Madama) dopo l’addio di <hi rend="#b">Lionello Pagnoncelli</hi> che, il 29 gennaio scorso, seguendo le orme di <hi rend="#b">Eva Longo</hi> e <hi rend="#b">Ciro Falanga</hi>, ha fatto le valigie per traslocare proprio fra i banchi dei rivali verdiniani.</p>
    <p><hi rend="#b">LETTERA AVVELENATA</hi> – “Grasso ha riconosciuto la <hi rend="#b">fondatezza della mia richiesta</hi> e mi auguro che già nei prossimi giorni vengano presi <hi rend="#b">provvedimenti</hi> – spiega Barani a <hi rend="#i">ilfattoquotidiano.it</hi> –. Mi risulta che il presidente abbia già comunicato agli altri capigruppo il contenuto della mia lettera”. Una questione che, effettivamente, <hi rend="#b">regolamento alla mano</hi> sembrerebbe fondata: in base all’articolo 14 comma 6, quando i componenti di un gruppo – <hi rend="#b">che non rappresenta un partito</hi> presente con il medesimo contrassegno alle <hi rend="#b">ultime elezioni</hi> per il Senato, come nel caso dei Conservatori e riformisti – si riducono a <hi rend="#b">meno di 10</hi>, “il gruppo <hi rend="#b">è dichiarato sciolto</hi>” e i parlamentari che ne facevano parte, qualora entro tre giorni non aderiscano ad altri gruppi, vengono <hi rend="#b">iscritti al Misto</hi>. “Lo scopo della norma è evidente – prosegue Barani –. Innanzitutto <hi rend="#b">evitare una ripartizione impropria</hi> delle risorse spettanti ai gruppi che, in caso di scioglimento, i Conservatori e riformisti dovranno in parte restituire”. Inoltre, aggiunge il capogruppo di Ala, “occorre <hi rend="#b">ripristinare gli equilibri nelle commissioni</hi> permanenti che, in questo momento, tengono conto di una componente che non ha più i numeri sufficienti ad esistere”.</p>
    <p><hi rend="#b">FRATELLI COLTELLI</hi> – Insomma, un bel guaio per la componente nata il 3 giugno 2015 dalla <hi rend="#b">scissione capeggiata da Fitto</hi> in polemica con <hi rend="#b">Silvio Berlusconi</hi> e il Patto del Nazareno. Ma cosa ha scatenato il duro affondo dei verdiniani? Tutto comincia da una <hi rend="#b">riunione delle forze di minoranza</hi>, tenutasi a ridosso del rinnovo delle presidenze delle commissioni del Senato. E organizzata, secondo Barani, dalla capogruppo dei fittiani <hi rend="#b">Anna Cinzia Bonfrisco</hi>. All’ordine del giorno, l’assegnazione dei ruoli spettanti alle opposizioni e gli emendamenti al ddl Cirinnà sulle unioni civili attualmente all’esame dell’Aula. Incontro al quale, però, <hi rend="#b">il capogruppo di Ala non è stato invitato</hi>. Uno sgarbo che i verdiniani non hanno preso affatto bene. “Una vera e propria <hi rend="#b">discriminazione</hi>, tipica dei <hi rend="#b">metodi fascisti</hi>. E solo perché avevamo votato sì alla riforma costituzionale del governo”, lamenta il presidente dei senatori verdiniani. Che lancia l’ultima bordata: “A differenza loro, che si definiscono minoranza, <hi rend="#b">noi ci consideriamo opposizione</hi> – conclude Barani –. La differenza? <hi rend="#b">Non diciamo ‘no’ a prescindere</hi> ma valutiamo e votiamo, provvedimento per provvedimento, ciò che riteniamo utile al Paese”.</p>
    <p><hi rend="#b">MI FACCIA IL PIACERE</hi> – Accuse che la <hi rend="#b">Bonfrisco</hi> rispedisce al mittente. “Non posso rispondere di responsabilità non mie. La riunione delle opposizioni fu convocata dal capogruppo di Forza Italia, <hi rend="#b">Paolo Romani</hi>, e non da me”, spiega a <hi rend="#i">ilfattoquotidiano.it</hi>. “Non conosco il carteggio tra il presidente Grasso e il gruppo Ala – assicura la senatrice dei Conservatori e riformisti –. Per certo, il tema è stato posto nell’ultima conferenza dei capigruppo: quando il presidente si esprimerà sul da farsi <hi rend="#b">prenderemo atto</hi> della sua <hi rend="#b">decisione</hi> nel rispetto dell’istituzione che rappresenta”. Di sicuro “<hi rend="#b">non andremo</hi> a <hi rend="#b">caccia di parlamentari</hi> solo per evitare lo scioglimento: noi proponiamo un progetto politico, chi vuole sposarlo è il benvenuto”. E con Barani? “Fra me e lui <hi rend="#b">non c’è alcuna questione personale</hi> – conclude –. Questa vicenda è solo l’ennesimo effetto della <hi rend="#b">frammentazione del centrodestra</hi>”.</p>
    <p>
      <hi rend="#i">Twitter: @Antonio_Pitoni @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>