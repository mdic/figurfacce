<doc sitename="Il Fatto Quotidiano" title="Decadenza Berlusconi, Monti: &quot;La linea di Scelta Civica la deciderò io&quot; - Il Fatto Quotidiano" author="RQuotidiano" date="2013-08-24" url="http://www.ilfattoquotidiano.it/2013/08/24/decadenza-berlusconi-monti-linea-di-scelta-civica-decidero-io/691537/" hostname="ilfattoquotidiano.it" description="Nel giorno del “supervertice” del Pdl ad Arcore sul caso Berlusconi, torna a farsi sentire Mario Monti. “Negli ultimi giorni, un Ministro e diversi Parlamentari di Scelta Civica hanno rilasciato dichiarazioni sul caso Berlusconi. Si è trattato di opinioni espresse a titolo personale, come contributi al dibattito in corso nel mondo politico. La posizione di Scelta Civica verrà …" categories="Politica" tags="Decadenza Berlusconi;Mario Monti;PDL;Scelta Civica;Silvio Berlusconi" fingerprint="ffe9d327de03f035">
  <main>
    <head rend="h1">Decadenza Berlusconi, Monti: “La linea di Scelta Civica la deciderò io”</head>
    <graphic src="https://st.ilfattoquotidiano.it/wp-content/uploads/2013/08/mariomonti_interna-nuova.jpg" alt="Mario Monti"/>
    <p><ref target="http://www.ilfattoquotidiano.it/2013/08/24/berlusconi-oggi-ad-arcore-supervertice-pdl-si-fa-strada-lipotesi-servizi-sociali/691113/">Nel giorno del “supervertice” del Pdl ad Arcore sul caso Berlusconi</ref>, torna a farsi sentire <hi rend="#b">Mario Monti</hi>. “Negli ultimi giorni, un Ministro e diversi Parlamentari di Scelta Civica hanno rilasciato dichiarazioni sul caso Berlusconi. Si è trattato di opinioni espresse a titolo personale, come contributi al dibattito in corso nel mondo politico. La posizione di Scelta Civica verrà formulata a tempo debito, su proposta del Presidente”. <ref target="http://www.ilfattoquotidiano.it/2013/08/23/amnistia-tandem-mauro-cancellieri-ma-pd-no-atti-di-clemenza-ad-personam/690746/">Il ministro Mauro (ex Pdl) si era schiarato a favore dell’amnistia, ma subito era arrivata la presa di posizione contraria del capogruppo al Senato Gianluca Susta</ref>. Ora Monti che annuncia che decidderà lui, ma “a tempo debito”, nonostante il tema delle conseguenze politiche della condanna di Berlusconi sia sul tavolo da un più di due settimane.</p>
    <p>La chiave delle intenzioni di Monti sta probabilmente in un passaggio – a dire il vero piuttosto involuto – della sua nota. Dopo aver invocato la <hi rend="#b">stabilità del governo Letta</hi> e “l’inderogabile rispetto della <hi rend="#b">parità dei cittadini davanti alla legge</hi>“, il presidente di Sc cita “l’opportunità di salvaguardare, favorendone una positiva evoluzione, la più aperta articolazione del sistema politico italiano resa possibile, a partire dal 1994, dall’impegno politico di Silvio Berlusconi”. Un giro di parole che fa pensare al sostegno di una possibile “soluzione politica”. E a un possibile appoggio al Pdl in caso di <hi rend="#b">ricorso alla Corte costituzionale</hi> contro la <hi rend="#b">legge Severino</hi>, per fermare o almeno rinviare la probabile <hi rend="#b">decadenza</hi> del senatore di Arcore. Anche se sarebbe quanto meno strano avvallare il ricorso alla Consulta contro un testo voluto da un ministro del governo guidato dallo stesso Monti e approvato dalla sua “strana maggioranza”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>