<doc sitename="Il Fatto Quotidiano" title="Silvio Berlusconi: &quot;Matteo Renzi? Ha pulsioni autoritarie. Va fermato&quot; - Il Fatto Quotidiano" author="F Q" date="2015-10-16" url="http://www.ilfattoquotidiano.it/2015/10/16/silvio-berlusconi-matteo-renzi-ha-pulsioni-autoritarie-va-fermato/2134313/" hostname="ilfattoquotidiano.it" description="Matteo Renzi? Autoritario e copione (con risultati alterni). Parola di Silvio Berlusconi. Ormai lontanissimi i tempi del patto del Nazareno, l’ex Cavaliere non perde occasione per attaccare il presidente del Consiglio, spesso e volentieri utilizzando argomenti e accuse che in passato erano rivolte contro di lui. Oggi l’ultima esempio alla conferenza regionale degli amministratori locali. Dove il leader di …" categories="Politica" tags="Assemblea Partito Democratico;Forza Italia;Matteo Renzi;Renato Brunetta;Silvio Berlusconi" fingerprint="a98e126c5846af0d">
  <main>
    <head rend="h1">Silvio Berlusconi: “Matteo Renzi? Ha pulsioni autoritarie. Va fermato”</head>
    <graphic src="https://st.ilfattoquotidiano.it/wp-content/uploads/2015/08/Berlusconi-675.jpg"/>
    <p><hi rend="#b">Matteo Renzi</hi>? Autoritario e copione (con risultati alterni). Parola di <hi rend="#b">Silvio Berlusconi</hi>. Ormai lontanissimi i tempi del patto del <hi rend="#b">Nazareno</hi>, l’ex Cavaliere non perde occasione per attaccare il<hi rend="#b"> presidente del Consiglio</hi>, spesso e volentieri utilizzando argomenti e accuse che in passato erano rivolte contro di lui. Oggi l’ultima esempio alla <hi rend="#b">conferenza regionale</hi> degli amministratori locali. Dove il leader di <hi rend="#b">Forza Italia</hi>, con puro spirito da campagna elettorale, se l’è presa con tutto e tutti: premier, governo, avversari politici ed ex alleati. Particolare attenzione, però, è dedicata al segretario del <hi rend="#b">Partito democratico</hi>. </p>
    <p><hi rend="#b">“Renzi? Mi copia sempre, spesso male”</hi><lb/> “Renzi ha mostrato pulsioni autoritarie noi non dobbiamo consentire che questo avvenga nel nostro Paese” ha detto l’<hi rend="#b">ex premier</hi>, che poi ha sottolineato la presunta propensione del capo del governo a riproporre progetti made in Forza Italia. “Sono felice, mi sembra di essere tempi della scuola, mi copiano tutti – ha detto Berlusconi -Renzi ha copiato il <hi rend="#b">ponte sullo Stretto</hi> e i limiti al contate. Copia sempre un po’ male, per il ponte parla solo dei treni”. Poi, però, non ha risparmiato un (finto) complimento all’ex rottamatore: “Dobbiamo essere felici se toglie la tassa sulla casa che è una cosa sacra – ha sottolineato – Lo <hi rend="#b">ringrazio</hi>, se io due volte al giorno sono nel giusto, lui in un anno la prima <hi rend="#b">cosa giusta</hi> che dice è che toglie la tassa sulla casa”. Diverso, molto diverso il parere sulla nuova legge di Stabilità: “Come dice bene Renato Brunetta non è una partita di giro ma di raggiro, come è avvenuto già sugli 80 euro” ha attaccato Berlusconi, secondo cui “il miglior economista che ho conosciuto in 21 anni di governo” è proprio <hi rend="#b">Renato Brunetta</hi>.</p>
    <p>Non è mancato, inoltre, il duro attacco alle modalità con cui Renzi è andato al potere: “Un signore che si è portato ad essere <hi rend="#b">segretario</hi> attraverso delle primarie manipolatissime, c’erano <hi rend="#b">pullman</hi> che andavano a votare in 5 posti diversi – ha sottolineato Berlusconi – Oggi governa con il voto di un italiano su 6 e non solo governa ma cambia anche la <hi rend="#b">Costituzione</hi>. Quando lo volevamo fare noi, la sinistra diceva che era la Costituzione più bella del mondo. Questa non è democrazia”.</p>
    <p><hi rend="#b">Cosa vuole fare da grande Berlusconi: “Una catena di sant’Antonio della libertà”</hi><lb/> “Sono qui per iniziare una crociata di democrazia, una catena di <hi rend="#b">sant’Antonio</hi> della libertà” ha spiegato Berlusconi nell’introdurre i prossimi progetti politici. “Il rischio è che non ci sia più una democrazia quindi io oggi come nel ’94 vedo il pericolo per tutti noi – ha raccontato il presidente di Forza Italia – e quindi nonostante 21 anni di battaglie ho sentito in me il senso di responsabilità ed il dovere di dover ritornare in campo per questa battaglia di <hi rend="#b">libertà</hi> e <hi rend="#b">democrazia</hi>“.</p>
    <p>Una battaglia da fare senza alcuni pezzi da novanta nella storia recente del partito azzurro, primo fra tutti <hi rend="#b">Denis Verdini</hi>. L’ex Cavaliere non è per niente preoccupato. Anzi. “Evviva, se ne sono andati mestieranti della politica – ha detto – Fi deve tornare ora ad essere il <hi rend="#b">primo partito</hi>, dobbiamo rinnovarla”. Poi l’invito agli amministratori locali di Forza Italia: “Ora che sono andati via i <hi rend="#b">mestieranti della politica</hi> c’è per voi la possibilità di rinnovamento anche per accedere alle cariche nazionale. Io volevo introdurre un cambiamento ma mi è stato impedito oggi ci sono il 60% dei posti liberati”. Dall’addio di Verdini e dei suoi da Forza Italia, lo spunto per una proposta: “Chi cambia partito va a casa. Serve il vincolo di mandato per gli eletti dal popolo”. Non poteva mancare l’appello all’unità del centrodestra: “Per vincere dobbiamo essere uniti e già oggi i partiti del centrodestra insieme sono più forti di un <hi rend="#b">Pd</hi> che ha tagliato i ponti con gli altri <hi rend="#b">partiti</hi> e che vuole andare da solo e si vede dalla <hi rend="#b">legge elettorale</hi>“.</p>
    <p><hi rend="#b">Silvio Berlusconi, gli 80 anni e le donne</hi><lb/> “A 80 anni si cade in <hi rend="#b">due stadi</hi>: il primo è che fai la corte alle donne ma speri che loro non ci stiano il secondo è pure peggio e cioè si fa corte alla <hi rend="#b">donne</hi> ma non si ricorda più per cosa… Io continuo a essere toccato dalla <hi rend="#b">gentilezza femminile</hi> e considero un gesto di generosità fare un complimento, non solo alle donne anche agli uomini. Io ai miei uomini che andavano a vendere la pubblicità dicevo che bisogna avere il sole in <hi rend="#b">tasca</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>