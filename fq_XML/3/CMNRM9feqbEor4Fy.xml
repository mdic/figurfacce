<doc sitename="Il Fatto Quotidiano" title="Suleiman Kerimov, chi è il re del potassio (con amicizie che contano) - Il Fatto Quotidiano" author="Luca Pisapia" date="2014-12-09" url="http://www.ilfattoquotidiano.it/2014/12/09/parma-calcio-suleiman-kerimov-re-potassio-dalle-amicizie-contano/1259738/" hostname="ilfattoquotidiano.it" description="Giallo a Nizza, titolano i giornali dell’epoca. E’ il 26 novembre del 2006 e il miliardario russo Suleiman Kerimov si è appena schiantato contro un albero a bordo di una Ferrari lungo la celebre Promenade des Anglais, che dall’aeroporto porta alla cittadina della Costa Azzurra. La macchina, che un amico gli ha fatto trovare appena …" categories="Calcio" tags="Gazprom;Matteo Salvini;Roman Abramovich;Serie A;Silvio Berlusconi;Vladimir Putin" fingerprint="f7c7730beeae4a3b">
  <main>
    <head rend="h1">Suleiman Kerimov, chi è il re del potassio (con amicizie che contano)</head>
    <graphic src="https://st.ilfattoquotidiano.it/wp-content/uploads/2014/12/suleiman-kerimov-675.jpg"/>
    <p>Giallo a <hi rend="#b">Nizza</hi>, titolano i giornali dell’epoca. E’ il 26 novembre del 2006 e il miliardario russo <hi rend="#b">Suleiman Kerimov</hi> si è appena schiantato contro un albero a bordo di una <hi rend="#b">Ferrari</hi> lungo la celebre <hi rend="#b">Promenade des Anglais</hi>, che dall’aeroporto porta alla cittadina della <hi rend="#b">Costa Azzurra</hi>. La macchina, che un amico gli ha fatto trovare appena sceso dal jet privato, prima di prendere fuoco si è letteralmente spaccata in due, dall’abitacolo è estratta illesa una nota presentatrice tv russa sul cui nome e ruolo aleggia il mistero. Kerimov invece è <hi rend="#b">ustionato</hi>, va in coma, ma dopo pochi mesi si riprende. Il fatto è che, tre giorni prima dell’incidente di <hi rend="#b">Nizza</hi>, a Londra è assassinato con il <hi rend="#b">polonio</hi> l’ex spia russa poi dissidente<hi rend="#b"> Aleksandr Litvinenko</hi>. Tradotto: il clima per i miliardari nati dal disfacimento della ex Urss non è dei migliori. E degli oligarchi russi, Kerimov è uno dei più potenti.</p>
    <p>Quando l’impero si sgretola, nel 1989, <hi rend="#b">Kerimov</hi> è un semplice contabile che guadagna 250 dollari al mese e vive in un ostello poco fuori <hi rend="#b">Makhachkala</hi>, capitale del <hi rend="#b">Dagestan</hi> dove è nato nel 1966. Dieci anni dopo ha il controllo della totalità delle azioni della <hi rend="#b">Nafta Mosca</hi>, la compagnia petrolifera russa nata dalle ceneri di quella statale il cui valore allora si aggira sui 100 milioni di dollari. Ed è solo l’inizio. I suoi avversari politici fanno notare tre cose, principalmente: è sposato con la figlia dell’ex boss del <hi rend="#b">Pcus daghestano</hi>, si è impossessato in maniera strana dei soldi e delle proprietà dell’ex capo della <hi rend="#b">polizia</hi> daghestana e, soprattutto, tutto quello che lui compra lo fa grazie a ingentissimi prestiti che provengono dalle società e dalle banche parastatali controllate da <hi rend="#b">Mosca</hi>. Ma la Nafta Mosca è, appunto, solo l’inizio.</p>
    <p>In altri dieci anni Kerimov acquista importanti e decisive quote nella <hi rend="#b">Gazprom</hi> (il colosso di gas e petrolio che tiene in vita l’Europa e non solo), nella <hi rend="#b">Sberbank</hi> (la più importante banca d’affari russa) e nella <hi rend="#b">Polyus Gold</hi> (produzione e lavorazione dell’oro). Contestualmente prende anche il controllo della <hi rend="#b">JSC Polymetal</hi> (miniere d’oro e di argento) e poi della <hi rend="#b">Uralkali</hi> (potassio), due tra le più importanti multinazionali e produttrici di materia prima al mondo. Lo schema è lo stesso: i soldi gli sono prima prestati, poi le azioni salgono e lui può estinguere i debiti e scalare nuovamente le società dall’interno. Nel 2013 Suleiman Kerimov è tra i 150 uomini più ricchi al mondo con una fortuna che <hi rend="#b">Forbes</hi> stima in oltre 7 miliardi di dollari.</p>
    <p>Ma tra un concerto privato con <hi rend="#b">Shakira</hi> e<hi rend="#b"> Cristina Aguilera</hi> per festeggiare i suoi 40 anni (dicono al costo di 1 milione di dollari) e uno di <hi rend="#b">Beyoncé</hi> nella sua villa di <hi rend="#b">Cap d’Antibes</hi> nel 2008, giusto un mese dopo che<hi rend="#b"> Wall Street</hi> salta in aria aprendo la peggiore crisi della contemporaneità, Kerimov ha un’altra grande passione: il <hi rend="#b">calcio</hi>. Nel 2004 cerca di comprare la Roma da <hi rend="#b">Franco Sensi</hi>, si tirano in ballo la Nafta Mosca, <hi rend="#b">Abramovich</hi> (grande alleato di Kerimov che ha appena preso il <hi rend="#b">Chelsea</hi>), <hi rend="#b">Putin</hi> e <hi rend="#b">Berlusconi</hi>, ma l’affare non va in porto. Appare anche dietro trattative per l’acquisto di club di <hi rend="#b">Premier League</hi>, poi nel 2011 finalmente l’oligarca compra una squadra di calcio: è quella del suo Dagestan, l’Anzhi Makhachkala.</p>
    <p>In pochi anni la riempie di campioni o presunti tali: arrivano tra gli altri <hi rend="#b">Eto’o</hi> dall’Inter (e il camerunense con 20 milioni l’anno di stipendio diventa il giocatore all’epoca più pagato al mondo), <hi rend="#b">Willian</hi> (si dice grazie ai buoni uffici e ai soldi di Abramovich, e infatti oggi il brasiliano gioca nel Chelsea) e<hi rend="#b"> Roberto Carlos</hi> (cui per il compleanno regala una <hi rend="#b">Bugatti</hi> da un paio di milioni). In panchina c’è <hi rend="#b">Hiddink</hi>, e altre centinaia di milioni sono investiti per le infrastrutture e lo stadio. I giocatori vivono a <hi rend="#b">Mosca</hi>, si trasferiscono in Dagestan solo poche ore prima della partita casalinga, e la squadra, che nel 2009 aveva vinto il titolo, con Kerimov non vince più. E così, partite le star, il <hi rend="#b">budget</hi> è prima ridotto e poi tagliato. E l’anno scorso l’Anzhi addirittura retrocede. Sembra quasi la parabola attuale del <hi rend="#b">Parma</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>