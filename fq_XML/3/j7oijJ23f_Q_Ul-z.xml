<doc sitename="Il Fatto Quotidiano" title="Esposito, giudice sotto tiro: è caccia alla bobina segreta dell'intervista - Il Fatto Quotidiano" author="Marco Lillo" date="2013-08-11" url="http://www.ilfattoquotidiano.it/2013/08/11/esposito-giudice-sotto-tiro-e-caccia-alla-bobina-segreta-dellintervista/682534/" hostname="ilfattoquotidiano.it" description="L’ultima speranza dei berlusconiani è la bobina sparita. La registrazione del colloquio telefonico del giudice Antonio Esposito, 72 anni da Sarno, con il giornalista del Mattino Antonio Manzo, 53 anni da Eboli, è l’ultimo appiglio per poter mettere in discussione il presidente del collegio che ha condannato Berlusconi e la sua sentenza. “I segreti del …" categories="Giustizia" tags="Alessandro Sallusti;Anna Maria Cancellieri;Antonio Esposito;Cassazione;Csm;Giorgio Napolitano;Il Giornale;Il Mattino;Marina Berlusconi;Paolo Berlusconi;PDL;Silvio Berlusconi" fingerprint="ada25c39c90b7a25">
  <main>
    <head rend="h1">Esposito, giudice sotto tiro: è caccia alla bobina segreta dell’intervista</head>
    <graphic src="https://st.ilfattoquotidiano.it/wp-content/uploads/2013/08/esposito-interna.jpg"/>
    <p>L’ultima <hi rend="#b">speranza</hi> dei berlusconiani è la <hi rend="#b">bobina</hi> sparita. La <hi rend="#b">registrazione</hi> del colloquio telefonico del giudice <hi rend="#b">Antonio Esposito</hi>, 72 anni da Sarno, con il giornalista del <hi rend="#b">Mattino </hi>Antonio Manzo, 53 anni da Eboli, è l’ultimo appiglio per poter mettere in <hi rend="#b">discussione</hi> il presidente del collegio che ha <hi rend="#b">condannato</hi> Berlusconi e la sua <hi rend="#b">sentenza</hi>. “I segreti del giudice nascosti in un audio, il <hi rend="#b">Csm</hi> ascolterà tutto il colloquio con Il Mattino”, sognava a tutta pagina ieri il Giornale. L’obiettivo dei berlusconiani è l’acquisizione dell’<hi rend="#b">audio integrale</hi> della conversazione nella speranza che nel colloquio in parte in dialetto, registrato all’<hi rend="#b">insaputa</hi> del magistrato, si nasconda qualche pretesto per innescare <hi rend="#b">ulteriori polemiche</hi>. Il punto di arrivo della strategia non è un<hi rend="#b"> atto giudiziario</hi>, come la revisione della condanna, ma un atto politico: la <hi rend="#b">grazia</hi>.</p>
    <p>“Il Mattino” finora <ref target="http://www.ilfattoquotidiano.it/2013/08/07/giudice-esposito-insiste-intervista-del-mattino-manipolata-e-scorretta/678966/">ha pubblicato sul suo sito internet, dopo le prime smentite del contenuto dell’intervista da parte del giudice Esposito, solo un minuto e mezzo della conversazione</ref>. L’inviato che ha realizzato lo scoop, </p>
    <p><hi rend="#b">Antonio Manzo</hi>, in un articolo successivo ha fatto però sapere che esiste un’altra mezz’ora di conversazione nel suo cassetto. “Il Csm acquisirà il</p>
    <p><hi rend="#b">brogliaccio</hi>della telefonata”, esulta il Giornale. Il direttore del Mattino,</p>
    <p><hi rend="#b">Alessandro Barbano</hi>, finora ha scelto di</p>
    <p><hi rend="#b">non divulgare</hi>il contenuto</p>
    <p><hi rend="#b">integrale</hi>dell’audio perché non vuole che la sua testata sia</p>
    <p><hi rend="#b">strumentalizzata</hi>in una battaglia politica.</p>
    <p>Il Mattino è controllato dal gruppo di <hi rend="#b">Francesco Gaetano Caltagirone</hi>, suocero di <hi rend="#b">Pierferdinando Casini</hi> e finanziatore dell’Udc. Uno degli uomini più <hi rend="#b">liquidi</hi> d’Italia. Il quotidiano sarà certamente sottoposto a formidabili <hi rend="#b">pressioni</hi> ma il direttore prima di partire per le ferie ha detto ai suoi di tenere nel cassetto il cd perché non vuole che uno scoop giornalistico diventi un’<hi rend="#b">operazione politica</hi> contro un magistrato. Tutti i berlusconiani sono impegnati nella <hi rend="#b">battaglia</hi>. In ogni settore, dalla politica all’informazione passando per la giustizia. Grazie alla richiesta dei tre membri del Csm in quota al partito dell’imputato, il Pdl, è stata aperta una pratica contro il giudice Esposito. Grazie al presidente delle prima commissione del Csm, Annibale Marini, eletto con il gradimento del partito dell’imputato, <ref target="http://www.ilfattoquotidiano.it/2013/08/08/giudice-esposito-csm-convocato-durgenza-per-discutere-caso-dopo-lintervista-al-mattino/680193/">quella pratica è stata messa sul binario accelerato</ref>. Ora il direttore del Giornale della famiglia dell’imputato indica la <hi rend="#b">linea</hi> al Csm: “Qualcuno avrà il <hi rend="#b">coraggio</hi> di ascoltare quel nastro prima che la situazione precipiti del tutto e il Paese finisca nel caos politico?”, si chiede preoccupato <hi rend="#b">Sallusti</hi> dopo avere fatto notare che “mi risulta che nella conversazione ci siano passaggi di una tale <hi rend="#b">gravità</hi> da mettere in discussione la <hi rend="#b">legittimità</hi> della sentenza stessa”.</p>
    <p>Il Giornale si sta <hi rend="#b">guadagnando</hi> sul campo i milioni di euro che le aziende dei Berlusconi iniettano nelle sue casse. Il quotidiano ha <hi rend="#b">perso</hi> 2,8 milioni nel 2012, che si aggiungono ad altri 80 milioni persi nei cinque anni precedenti. Un pozzo <hi rend="#b">senza fondo</hi> controllato per il 63 per cento dalle società di <hi rend="#b">Paolo Berlusconi</hi> e per il restante 37 per cento dalla <hi rend="#b">Mondadori</hi>, guidata da <hi rend="#b">Marina Berlusconi</hi> e controllata dalla famiglia del <hi rend="#b">beneficiario ultimo</hi> di tante campagne giornalistiche: <hi rend="#b">Silvio Berlusconi</hi>. Non bisogna stupirsi se <ref target="http://www.ilfattoquotidiano.it/2013/08/10/giudice-esposito-annuncia-querela-contro-giornale-articoli-gravemente-diffamatori/681722/">il Giornale pubblica da giorni notizie sulle accuse rivolte in passato al giudice Esposito dal Csm o in Parlamento senza raccontare le decisioni degli organi giudicanti che le hanno smontate</ref>, 30 anni fa. Né bisogna stupirsi se ieri dedica le solite tre pagine al primo presidente di collegio della Cassazione che ha osato condannare a 4 anni di carcere </p>
    <p><hi rend="#b">Silvio Berlusconi</hi>.</p>
    <p>I <hi rend="#b">titoli</hi> sono: “Ora il giudice <hi rend="#b">bugiardo</hi> trema” oppure “Esposito si è tradito”; per finire con l’articolo “Il magistrato <hi rend="#b">inchiodato</hi> pure alla Camera” che recupera addirittura un’interrogazione parlamentare comunista di 33 anni fa e un articolo coevo dell’Unità. Venerdì scorso <ref target="http://www.ilfattoquotidiano.it/2013/08/09/esposito-cancellieri-da-mandato-allispettore-del-ministero-di-approfondire/681430/">il ministro della Giustizia Anna Maria Cancellieri ha chiesto all’Ispettorato del ministero di valutare se nell’intervista di Esposito vi siano elementi suscettibili di azione disciplinare</ref> nonostante la norma del 2006 sia </p>
    <p><hi rend="#b">chiara</hi>nell’escludere che si possa mettere sotto accusa un giudice che rilasci interviste dopo una</p>
    <p><hi rend="#b">sentenza irrevocabile</hi>, come nel caso di Esposito. Eppure, sotto la spinta mediatica, Cancellieri ha mosso l’Ispettorato, guidato dal giudice Maria Rosaria Di Tomassi, nominata da</p>
    <p><hi rend="#b">Paola Severino</hi>.</p>
    <p>Il<hi rend="#b"> fine ultimo</hi> di queste manovre non è la punizione di Esposito né l’annullamento della sentenza, non ci credono nemmeno i legali, anche se ieri circolava la voce di una richiesta di <hi rend="#b">revisione</hi> da parte di <hi rend="#b">Ghedini</hi>. L’obiettivo è la creazione di un <hi rend="#b">clima politico</hi> che renda meno indigesto un atto di <hi rend="#b">clemenza</hi> di <hi rend="#b">Napolitano</hi>, al quale sempre più spesso si indirizzano i minacciosi editoriali del Giornale. In fondo già una volta Napolitano ha concesso una <hi rend="#b">grazia</hi> senza ravvedimento e a poca distanza dalla sentenza definitiva. Il <hi rend="#b">beneficiato</hi> era l’autore degli editoriali minacciosi: <hi rend="#b">Alessandro Sallusti</hi>. Il primo graziato che non ringrazia.</p>
    <p>Da <hi rend="#i">Il Fatto Quotidiano </hi>dell’11 agosto 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>