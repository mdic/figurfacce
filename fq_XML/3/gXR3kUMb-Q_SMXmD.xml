<doc sitename="Il Fatto Quotidiano" title="Imu, Monti: &quot;Restituzione dell'imposta 2012? La paghi Berlusconi&quot; - Il Fatto Quotidiano" author="RQuotidiano" date="2013-07-25" url="http://www.ilfattoquotidiano.it/2013/07/25/imu-monti-restituzione-dellimposta-2012-paghi-berlusconi/666481/" hostname="ilfattoquotidiano.it" description="Usa l’ironia, ma il colpo va a segno. L’ex presidente del Consiglio Mario Monti mette nel mirino Silvio Berlusconi e sulla possibilità di una restituzione dell’Imu pagata nel 2012 spiega: “In materia fiscale non c’è larghezza di mezzi oggi in Italia e su questo aveva avuto una grande intuizione in campagna elettorale il presidente Berlusconi …" categories="Politica" tags="Enrico Letta;Governo Letta;Imu;Mario Monti;Movimento 5 Stelle;Silvio Berlusconi" fingerprint="39ae3847fcabc265">
  <main>
    <head rend="h1">Imu, Monti: “Restituzione dell’imposta 2012? La paghi Berlusconi”</head>
    <graphic src="https://st.ilfattoquotidiano.it/wp-content/uploads/2012/12/montiberlusconi_interna-nuova1.jpg"/>
    <p>Usa l’ironia, ma il colpo va a segno. L’ex presidente del Consiglio <hi rend="#b">Mario Monti</hi> mette nel mirino <hi rend="#b">Silvio Berlusconi</hi> e sulla possibilità di una restituzione dell’<hi rend="#b">Imu</hi> pagata nel 2012 spiega: “In materia fiscale non c’è larghezza di mezzi oggi in Italia e su questo aveva avuto una grande intuizione in campagna elettorale il presidente Berlusconi quando addirittura voleva rimborsare l’Imu pagata nel 2012 e aveva detto: sapete che cosa? Se lo Stato non ha abbastanza soldi ce li metto io personalmente. Questa possibilità è ancora aperta”.</p>
    <p>A <hi rend="#i">Unomattina</hi> il leader di <hi rend="#b">Scelta Civica</hi> racconta di aver suggerito al suo successore <hi rend="#b">Enrico Letta</hi> di “preparare un contratto di coalizione per regolare la vita di questa coalizione, perché la gente parla di mesi o di settimane, il Parlamento è stato eletto per cinque anni, non c’è ragione al mondo perché dobbiamo autolimitarci”. Ma sembra dare una sponda anche al <hi rend="#b">Movimento Cinque Stelle</hi>: “Quello che dicono i grillini lo condivido largamente – dice il Professore – I grillini hanno ragione nel sottolineare molte carenza della politica, non hanno ragione quando individuano i costi della politica nei costi degli apparati che sono grandi e devono essere ridotti, ma il vero <hi rend="#b">costo della politica</hi> è il non decidere o prendere le decisione sbagliate. Ho la stessa critica dei grillini nei confronti della partitocrazia tuttora regnante in Italia. Ho però soluzioni completamente diverse da quelle dei grillini”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>