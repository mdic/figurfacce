<doc sitename="Il Fatto Quotidiano" title="Crisi governo Letta, Epifani: &quot;Berlusconi vuole voto per evitare decadenza&quot; - Il Fatto Quotidiano" author="RQuotidiano" date="2013-09-29" url="http://www.ilfattoquotidiano.it/2013/09/29/epifani-berlusconi-vuole-voto-per-evitare-decadenza/727415/" hostname="ilfattoquotidiano.it" description="“L’obiettivo di Berlusconi è portare al voto velocemente il Paese per evitare il voto sulla sua decadenza. Solo così si spiega l’accelerazione di ieri”. Così il segretario del Pd Guglielmo Epifani, intervenendo a In mezz’ora, ha commentato il gesto dell’ex premier, che ieri ha di fatto aperto la crisi costringendo i suoi ministri a dimettersi. ”Non …" categories="Politica" tags="Crisi di Governo;Gianfranco Rotondi;Guglielmo Epifani;Legge di Stabilità;Legge Elettorale;Silvio Berlusconi" fingerprint="a96779617b1f6d2e">
  <main>
    <head rend="h1">Crisi governo Letta, Epifani: “Berlusconi vuole voto per evitare decadenza”</head>
    <graphic src="https://st.ilfattoquotidiano.it/wp-content/uploads/2013/06/epifani-interna-nuova.jpg" alt="Guglielmo Epifani"/>
    <p>“L’obiettivo di <hi rend="#b">Berlusconi</hi> è portare al voto velocemente il Paese per evitare il voto sulla sua<hi rend="#b"> decadenza</hi>. Solo così si spiega l’accelerazione di ieri”. Così il segretario del Pd <hi rend="#b">Guglielmo Epifani</hi>, intervenendo a <hi rend="#i">In mezz’ora</hi>, ha commentato il gesto dell’<ref target="http://www.ilfattoquotidiano.it/2013/09/29/b-apre-crisi-ministri-pdl-lasciano-letta-gesto-folle-per-coprire-suoi-guai/726804/#foto-la-notizia-delle-dimissioni-sulla-bbc">ex premier, che ieri ha di fatto aperto la crisi costringendo i suoi ministri a dimettersi</ref>.</p>
    <p>”Non ci interessano i <hi rend="#b">governicchi</hi> ma lavorare per il Paese”, ha avvertito, sottolineando che “se ce la facciamo a fare un governo di servizio bene, se no ritorna la parola ai cittadini e al voto. Il Pd è pronto a tutto”. Il segretario del Pd, dopo avere confermato la data dell’8 dicembre per le<hi rend="#b"> primarie</hi> del congresso Pd, ha spiegato che ”noi siamo favorevoli, alla condizione di oggi, ad un governo che abbia due priorità non per il Pd ma per il Paese: la <hi rend="#b">legge di stabilità</hi> e la <hi rend="#b">legge elettorale</hi>“.</p>
    <p>Secondo Epifani “non c’è quindi alternativa: come primo atto bisogna che il premier renda in Parlamento conto di quanto è successo, dire di fronte al Paese che cosa sta avvenendo e lì ognuno si assume la sua responsabilità”. Per quanto riguarda l’intervento del capo dello Stato <ref target="http://www.ilfattoquotidiano.it/2013/09/28/napolitano-al-parlamento-prendere-in-considerazione-indulto-e-amnistia/726518/"> Giorgio Napolitano, che ha invitato il Parlamento a considerare provvedimenti come l’amnistia e l’indulto</ref> per risolvere il problema del sovraffolamento delle carceri, ha detto infine che “nell’intenzione del presidente quel gesto è relativo al sovraffollamento delle carceri. Quello era il suo orizzonte già indicato altre volte…non credo ci fosse un secondo fine”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>