<doc sitename="Il Fatto Quotidiano" title="Ruby, ex avvocato: &quot;Voleva costituirsi parte civile ma ci furono interventi esterni&quot; - Il Fatto Quotidiano" author="RQuotidiano" date="2013-11-26" url="http://www.ilfattoquotidiano.it/2013/11/26/processo-ruby-ex-lagale-voleva-costituirsi-parte-civile-ma-poi-ci-sono-stati-interventi-esterni/791823/" hostname="ilfattoquotidiano.it" description="Ruby voleva ”costituirsi parte civile” contro Silvio Berlusconi per il reato di prostituzione minorile, “ma poi ci sono stati degli interventi esterni, ovviamente intuibili da chiunque, e anche delle pressioni sul mio operato”. L’avvocato Egidio Verzini, che è stato legale di Karima El Mahroug nelle prime fasi del processo, dichiara all’Ansa che la ragazza che …" categories="Giustizia" tags="Caso Ruby;Processo Ruby;Prostituzione Minorile;Ruby;Silvio Berlusconi" fingerprint="3bfdc3237b4da09b">
  <main>
    <head rend="h1">Ruby, ex avvocato: “Voleva costituirsi parte civile ma ci furono interventi esterni”</head>
    <graphic src="https://st.ilfattoquotidiano.it/wp-content/uploads/2013/11/ruby.jpg" alt="Ruby"/>
    <p><hi rend="#b">Ruby</hi> voleva ”costituirsi <hi rend="#b">parte civile</hi>” contro <hi rend="#b">Silvio Berlusconi</hi> per il reato di prostituzione minorile, “ma poi ci sono stati degli interventi esterni, ovviamente intuibili da chiunque, e anche delle pressioni sul mio operato”. L’avvocato Egidio Verzini, che è stato legale di Karima El Mahroug nelle prime fasi del processo, dichiara all’Ansa che la ragazza <ref target="http://www.ilfattoquotidiano.it/2013/11/21/sentenza-ruby-depositate-le-motivazione-della-condanna-a-berlusconi/785446/">che secondo i giudici di primo grado partecipò alle feste di Arcore e fece sesso con il Cavaliere</ref>, avrebbe voluto fare parte del processo. La costituzione di parte civile avrebbe permesso alla giovane – individuata come unica parte offesa nel processo a <hi rend="#b">Silvio Berlusconi </hi>– di chiedere un risarcimento danno. </p>
    <p>Ruby aveva nominato il legale nel giugno del 2011 dopo essere stata tutelata da <hi rend="#b">Luca Giuliante</hi>, <hi rend="#b">Massimo Dinoia</hi> e infine da<hi rend="#b"> Paola Boccardi</hi>, che poi era stata nuovamente nominata e ha partecipato al processo. Il 14 giugno 2011 Verzini rispondendo a una domanda sulla costituzione di parte civile aveva risposto: ”E’ un momento delicato, faremo una conferenza stampa a fine mese per parlare con i giornalisti”. Conferenza stampa che poi era stata rinviata e poi annullata. Alle domande dei cronisti che gli chiedevano se per caso la giovane marocchina avesse deciso di costituirsi parte civile nel processo e ci fosse stato un <hi rend="#b">cambio di strategia</hi> rispetto al legale precedente Verzini si era limitato a rispondere: ”Non posso dire nulla”. Poco prima che iniziasse l’udienza, sempre parlando con i cronisti, il legale del foro di Verona aveva anche risposto con un ”Vediamo”. </p>
    <p>”Tale rinvio – scriveva il legale veronese in una nota il 5 luglio 2011 – era stato concordato” con la ragazza ”su suggerimento” dello stesso difensore, ”anche a fronte di necessità organizzative stante la massiccia adesione dei media nazionali ed esteri che intendiamo accogliere adeguatamente”. L’avvocato aveva quindi fatto sapere che sarebbe stata ”tempestivamente la nuova location che, in ogni caso, sarà in Illasi’, in provincia di Verona. Il 16 luglio successivo <hi rend="#b">Karima El Mahroug</hi>, aveva lasciato Verzini per farsi assistere nuovamente da Paola Boccardi. In quell’occasione il legale aveva spiegato che ”non essendo state condivise dalla cliente le impostazioni e le modalità difensive proposte è venuto <hi rend="#b">meno il rapporto di fiducia</hi> con conseguente interruzione del mandato”. </p>
    <p>Ora l’avvocato Verzini, solo dopo il deposito delle <hi rend="#b">motivazioni della condanna</hi> a 7 anni per Berlusconi, ossia a processo di primo grado concluso, ha deciso di chiarire che “Ruby mi aveva già dato incarico per la sua costituzione come parte civile, in qualità di persona offesa dal reato di prostituzione minorile”. Successivamente però, ha aggiunto il legale, “ci sono stati degli interventi esterni, ovviamente intuibili da chiunque, e pressioni sul mio operato difensivo”. Il legale ha spiegato, inoltre, di voler chiarire questo aspetto ora, perché “non capisco come un<hi rend="#b"> ex presidente del Consiglio</hi> possa parlare in questi giorni di <hi rend="#b">moralità</hi> e <hi rend="#b">dignità</hi>, quando durante la sua carica ha assunto comportamenti censurabili dal punto di vista sociale e soprattutto in violazione delle norme del nostro Ordinamento”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>