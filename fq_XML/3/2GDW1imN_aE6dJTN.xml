<doc sitename="Il Fatto Quotidiano" title="Berlusconi ai servizi sociali, &quot;dal 9 maggio con malati di Alzheimer&quot; - Il Fatto Quotidiano" author="RQuotidiano" date="2014-04-30" url="http://www.ilfattoquotidiano.it/2014/04/30/berlusconi-sacra-famiglia-iniziera-i-servizi-sociali-il-9-maggio/968609/" hostname="ilfattoquotidiano.it" description="“Un signore che è stato per più tempo il responsabile del governo, unico cittadino al mondo che ha presieduto per tre volte e bene il G8″. Silvio Berlusconi lo aveva detto in una intervista – finita nel mirino dei giudici – contestando l’affidamento ai servizi sociali. Forse perché consapevole che l’espiazione della pena sarà più …" categories="Giustizia" tags="Alzheimer;Processo Mediaset;Servizi Sociali;Silvio Berlusconi" fingerprint="6aae7a39c232e253">
  <main>
    <head rend="h1">Berlusconi ai servizi sociali, “dal 9 maggio con malati di Alzheimer”</head>
    <graphic src="https://st.ilfattoquotidiano.it/wp-content/uploads/2014/04/berlusconi-4-640.jpg"/>
    <p>“Un signore che è stato per più tempo il responsabile del governo, unico cittadino al mondo che ha presieduto per tre volte e bene il G8″. <hi rend="#b">Silvio Berlusconi </hi>lo aveva detto in una intervista – finita nel mirino dei giudici – contestando l’affidamento ai servizi sociali. Forse perché consapevole che l’espiazione della pena sarà più impegnativa del previsto. E la conferma arriva oggi da <hi rend="#b">Paolo Pigni </hi>direttore generale della Sacra famiglia di <hi rend="#b">Cesano Boscone, </hi>dove l’ex Cavaliere comincerà i servizi sociali venerdì 9 maggio con i malati di <hi rend="#b">Alzheimer</hi>.</p>
    <p>“Berlusconi non farà attività divertente o rilassante e non andrà in ufficio” sottolinea Pigni. L’ex “premier a tempo” come si autodefinì in una delle<hi rend="#b"> intercettazioni del caso Ruby</hi> entrerà in contatto con “sofferenze e situazioni che potranno arricchirlo” aggiunge il il dg spiegando che l’ex premier ha dato la piena disponibilità al progetto che lo impegnerà una volta a settimana per i prossimi 10 mesi e mezzo. Alla Fondazione Sacra Famiglia di Cesano Boscone “non ci sono spazi per estemporaneità libere, non programmate”. Quindi <hi rend="#b">niente barzellette</hi>? “Provate – risponde Pigni – ad andare a raccontare barzellette ai malati di Alzheimer e vediamo”. </p>
    <p>Ieri il condannato – che ha beneficiato dell’<hi rend="#b">indulto</hi> e visto così ridursi la pena da 4 anni a 12 mesi – è stato a colloquio per un’ora con i vertici della struttura nel centro di formazione permanente per definire il progetto. E mentre l’ex capo di governo discuteva le <hi rend="#b">modalità dell’espiazione</hi> della pena i magistrati del Tribunale di Sorveglianza <ref target="http://www.ilfattoquotidiano.it/2014/04/29/berlusconi-frasi-su-affidamento-ai-servizi-sociali-al-vaglio-dei-giudici/967653/">facevano sapere che le sue ultime dichiarazioni erano al vaglio.</ref> Fra le prescrizioni dei giudici infatti è prevista la revoca dei servizi sociali in prova in caso di nuovi attacchi alle toghe. Berlusconi può criticare una sentenza ma non attaccare i giudici. “La <hi rend="#b">sentenza Mediaset</hi> – ha detto Berlusconi sfidando le prescrizioni – è un <hi rend="#b">colpo di Stato</hi>, ed è stata utilizzata per cacciarmi dal Senato e rendermi incandidabile per 6 anni e ha tolto il leader del centrodestra e l’unico che riusciva a tenere insieme i moderati”.</p>
    <p>Durante la riunione tra Berlusconi e i vertici della struttura, secondo quanto riporta il <hi rend="#i">Secolo XIX</hi>, il leader di <hi rend="#b">Forza Italia</hi> avrebbe chiesto ai responsabili del Centro di usufruire di un <hi rend="#b">bagno ad personam</hi>, ossia solo per lui, così da non doverlo condividere con gli altri operatori né con gli ospiti della Sacra Famiglia e anche di avere a disposizione un ufficio. Richieste che però non sarebbero state accolte.</p>
    <p>Nella struttura “né Silvio Berlusconi né altri, <hi rend="#b">nessuno, potrà fare campagna elettorale</hi>“, assicura Pigni, “su questo saremo inflessibili, non sarà permessa alcuna attività di carattere politico e neppure dichiarazioni, comizi, banchetti o manifestazioni”. In base a quanto concordato nell’incontro di ieri tra Sacra Famiglia, Berlusconi, l’Uepe e la Caritas, l’ex premier arriverà comincerà il 9 maggio, e poi tornerà anche il 16 maggio a partire dalle 9.45 del mattino. L’ex Cavaliere farà volontariato nell’<hi rend="#b">Rsa San Pietro</hi>, residenza sanitario assistenziale dedicata all’accoglienza di persone affette da demenza, in particolare da malattia di Alzheimer, dove dal primo mattino si propongono agli ospiti <hi rend="#b">attività motorie</hi>, di lettura, scrittura e giochi.</p>
    <p>Se il leader di Forza Italia, poi, non dovesse presentarsi per le 4 ore settimanali di attività, ha aggiunto Pigni “saremo costretti ad avvertire immediatamente il Uepe”, ribadendo che “anche la <hi rend="#b">sua scorta rimarrà fuori</hi>” dalla struttura.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>