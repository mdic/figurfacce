<doc sitename="Il Fatto Quotidiano" title="&quot;Berlusconi? Quanti stereotipi: lo giudicherà la storia, non la cronaca&quot;: il ricordo di Meloni in una lettera al &quot;Corriere della Sera&quot; - Il Fatto Quotidiano" author="F Q" date="2023-06-14" url="https://www.ilfattoquotidiano.it/2023/06/14/berlusconi-quanti-stereotipi-lo-giudichera-la-storia-non-la-cronaca-il-ricordo-di-meloni-in-una-lettera-al-corriere-della-sera/7193606/" hostname="ilfattoquotidiano.it" description="&quot;La storia della famiglia di Berlusconi? Come quella di tanti italiani con pochi soldi e molte speranze&quot;: cos'ha scritto la premier" categories="Politica" tags="Giorgia Meloni;Silvio Berlusconi" fingerprint="e8eec0f86802db5d">
  <main>
    <head rend="h1">“Berlusconi? Quanti stereotipi: lo giudicherà la storia, non la cronaca”: il ricordo di Meloni in una lettera al “Corriere della Sera”</head>
    <graphic src="https://st.ilfattoquotidiano.it/wp-content/uploads/2023/06/14/berlusconi-meloni-1200-690x362.jpg"/>
    <p>“<hi rend="#b">Capacità</hi>“, “<hi rend="#b">intraprendenza</hi>“, la storia di una famiglia come quella di tanti italiani “con <hi rend="#b">pochi soldi e molte speranze</hi>“, di un politico che ha “impedito che i <hi rend="#b">post comunisti</hi> prendessero il potere”. La presidente del <hi rend="#b">Consiglio Giorgia</hi> Meloni sceglie di scrivere una lettera al <hi rend="#i">Corriere della Sera</hi> per ricordare <hi rend="#b">Silvio</hi><hi rend="#b">Berlusconi</hi>, nel giorno dei<hi rend="#b"> funerali di Stato</hi> in programma al <hi rend="#b">Duomo di Milano</hi>. Dal suo punto di vista, quello dell’attuale leader del <hi rend="#b">centrodestra “inventato”</hi> da Berlusconi, i punti politici fondamentali della lettera sembrano due. Il primo: Berlusconi ha vinto e<hi rend="#b"> i suoi avversari hanno perso</hi>. “Sul suo nome gli italiani si sono divisi e il giudizio della storia sarà diverso da quello della cronaca. Più sereno, meditato ed equilibrato – scrive la premier – C’è chi lo ha combattuto politicamente con lealtà e chi invece ha usato <hi rend="#b">mezzi impropri</hi> per provare a sconfiggerlo. Anche questo è un dato sul quale riflettere, per l’oggi e il domani, perché alla fine di questa storia i suoi avversari hanno perso”. Il secondo punto politico è “la <hi rend="#b">grande eredità</hi> che Berlusconi lascia all’Italia. Ne sapremo fare buon uso”, assicura Meloni un po’ pensando all’Italia un po’ pensando probabilmente alla sua esperienza governo appena cominciata.</p>
    <p>Nel suo ricordo Meloni vuole sottolineare che “Berlusconi faceva parte della borghesia imprenditoriale di Milano non per eredità e lignaggio, ma per <hi rend="#b">capacità</hi> e <hi rend="#b">intraprendenza</hi>“. Anzi, denuncia la capa del governo, troppi “<hi rend="#b">stereotipi</hi> su di lui si addensano in queste ore”. “La storia della famiglia di Berlusconi – aggiunge infatti – è quella di tanti italiani che nel Dopoguerra, con pochi soldi e molte speranze, si sono battuti per migliorare la loro condizione e quella dei propri figli, realizzando quello che è stato chiamato il <hi rend="#b">miracolo italiano</hi>“. E dunque, spiega ancora la leader di Fratelli d’Italia, “la naturale empatia che molti italiani provavano per Berlusconi deriva da qui: dall’essere<hi rend="#b"> uno di loro</hi>, uno che ce l’aveva fatta e che non apparteneva a quei <hi rend="#b">mondi esclusivi</hi> e <hi rend="#b">inaccessibili</hi>, tipici delle storiche famiglie influenti italiane”.</p>
    <p>Poi, appunto, oltre la storia dell’imprenditore che si è fatto da solo ormai nota, il paragrafo dedicato alla <hi rend="#b">politica</hi>. “La sua cavalcata nella cronaca è diventata storia perché, a un certo punto, il suo modo di essere nella vita privata è diventato una <hi rend="#b">svolta</hi><hi rend="#b">pubblica </hi>(il riferimento è alla “discesa in campo” del 1994, <hi rend="#i">ndr</hi>) una reazione di fronte alla parabola che in Italia stava assumendo la storia dopo il<hi rend="#b"> crollo del Muro di Berlino</hi>. Berlusconi ha impedito che i <hi rend="#b">post comunisti</hi> prendessero il potere in Italia pochi anni dopo il crollo dell’<hi rend="#b">Unione Sovietica</hi>, che aveva sancito la fine del comunismo in Europa (peraltro ritardando questo avvento di soli due anni, <hi rend="#i">ndr</hi>). Un <hi rend="#b">paradosso storico</hi> evitato dalla sua decisione di fondare <hi rend="#b">Forza Italia</hi> e federare le forze politiche del centro, della destra e il movimento leghista. È questa, in fin dei conti, la <hi rend="#b">grande colpa</hi> che la sinistra non gli ha mai perdonato. Il suo ingresso nell’arena della politica ha accelerato i<hi rend="#b"> processi di trasformazione</hi> che erano già in corso a destra e a sinistra. Berlusconi ebbe il tempismo e colse il momento. Quella che doveva essere una lunga stagione di governi di estrazione socialista, senza reali alternative nel <hi rend="#b">campo moderato</hi>, si è trasformata nell’era dell’alternanza al governo tra centrodestra e centrosinistra, dando all’Italia una dimensione occidentale e contemporanea, rafforzando così l’intera Nazione a livello internazionale”. La conclusione di Meloni è che “della sua figura prevalgono le molte luci, sul piano umano e ancor di più su quello politico, essendo stato da leader di partito e da presidente del Consiglio un formidabile difensore del nostro interesse nazionale e del nostro tessuto produttivo e sociale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>