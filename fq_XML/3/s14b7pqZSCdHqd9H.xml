<doc sitename="Il Fatto Quotidiano" title="Condanna Berlusconi, Capanna gli offre un posto: &quot;Venga a lavorare per me&quot; - Il Fatto Quotidiano" author="RQuotidiano" date="2013-08-05" url="http://www.ilfattoquotidiano.it/2013/08/05/mario-capanna-offre-posto-al-cav-venga-a-lavorare-nella-mia-fondazione/677120/" hostname="ilfattoquotidiano.it" description="Salvo sorprese dell’ultimo momento, Silvio Berlusconi si troverà presto davanti ad un bivio su come scontare la pena della condanna inflittagli in via definitiva dalla Cassazione: meglio gli arresti domiciliari in una delle sue tante residenze o i servizi sociali? Se la scelta dovesse cadere sulla seconda opzione, l’ex presidente del Consiglio potrebbe già aver …" categories="Politica" tags="Cassazione;Processo Mediaset;Servizi Sociali;Silvio Berlusconi" fingerprint="e1a1579d5aea4e3b">
  <main>
    <head rend="h1">Condanna Berlusconi, Capanna gli offre un posto: “Venga a lavorare per me”</head>
    <graphic src="https://st.ilfattoquotidiano.it/wp-content/uploads/2013/08/capanna-interna.jpg" alt="Mario Capanna"/>
    <p>Salvo <hi rend="#b">sorprese</hi> dell’ultimo momento, <hi rend="#b">Silvio Berlusconi</hi> si troverà presto davanti ad un bivio su come scontare la <hi rend="#b">pena</hi> della condanna inflittagli in via definitiva dalla <hi rend="#b">Cassazione</hi>: meglio gli <hi rend="#b">arresti domiciliari</hi> in una delle sue tante residenze o i <hi rend="#b">servizi sociali</hi>? Se la scelta dovesse cadere sulla seconda opzione, l’ex presidente del Consiglio potrebbe già aver trovato un datore di <hi rend="#b">lavoro</hi>. Uno dei più insospettabili: si tratta di <hi rend="#b">Mario Capanna</hi>, storico leader del movimento giovanile del <hi rend="#b">Sessantotto</hi>, con un passato politico nella galassia dei partiti della <hi rend="#b">sinistra</hi> radicale e indipendente, come <hi rend="#b">Democrazia Proletaria</hi>, di cui fu anche segretario nazionale alla fine degli Anni Ottanta. Capanna, infatti, offre a Berlusconi un lavoro ‘<hi rend="#b">socialmente utile</hi>‘ nella fondazione ‘<hi rend="#b">Diritti Genetici</hi>‘ di cui è presidente. “Non l’ho mai considerata ‘il Nemico’, la sua esperienza sarebbe preziosa per lo sviluppo di GenEticaMente, centro internazionale di ricerca scientifica partecipata”, scrive in una lettera recapitata oggi al Cavaliere.</p>
    <p>“Sig. <hi rend="#b">Presidente</hi>, quanto segue non è una boutade, non è uno scherzo né, tantomeno, una provocazione. Al contrario: è un’<hi rend="#b">offerta sincera</hi>. Proviene da un Suo avversario politico, che non l’ha mai considerata ‘il Nemico’”, si legge nel testo della missiva. “Tra <hi rend="#b">condannati</hi> (io per “reati” derivanti dalle lotte studentesche, di cui vado fiero) ci si intende meglio, e dunque mi permetto di esporLe un ragionamento. Restare chiuso per un anno in una delle Sue (sebbene <hi rend="#b">sontuose</hi>) residenze – spiega il Presidente della FDG – non ce La vedo. D’altra parte ha pubblicamente dichiarato che non intende ricorrere ai servizi sociali come un “<hi rend="#b">delinquente</hi> comune”, e che non sente alcun bisogno di essere “rieducato”. Invece: provi a pensare di venire a lavorare alla <hi rend="#b">Fondazione Diritti Genetici</hi> (che ho l’onore di presiedere e ha sede a Roma), dedicandovi qualche ora al giorno del Suo tempo”. <hi rend="#b">Capanna</hi> argomenta così la sua ‘proposta indecente’: “Sarebbe ben di più di un generico<hi rend="#b"> servizio sociale</hi>, potrebbe occuparsi del nostro progetto <hi rend="#b">strategico</hi> GenEticaMente, mirante a fare di Roma la capitale euromediterranea della <hi rend="#b">ricerca scientifica</hi> partecipata. Avrebbe modo di mettere a frutto, per un <hi rend="#b">fine nobile</hi> e di alto profilo, la Sua vasta <hi rend="#b">esperienza</hi> di leader politico e la molteplicità delle Sue <hi rend="#b">relazioni</hi> nazionali e internazionali”. “Se, come spero – conclude Capanna – prenderà in considerazione l’offerta, La prego di darmi un cenno di <hi rend="#b">riscontro</hi> per tempo, in modo da prepararLe un ufficio <hi rend="#b">funzionale</hi> e confortevole”.</p>
    <p>Mario Capanna, per altro, non è l’<hi rend="#b">unico</hi> ad aver offerto un posto di <hi rend="#b">lavoro</hi> al Cavaliere. Ieri, su Affaritaliani.it, una lettera a firma di <hi rend="#b">Mario Furlan</hi> – fondatore di City Angels (associazione di volontariato di strada) ed ex dipendente del Gruppo Mediaset – invitava Berlusconi a collaborare con il suo ente: “Credo che le farebbe bene”, afferma Furlan nella sua lettera. Spiegando: “In questi anni lei, come tutti i <hi rend="#b">potenti</hi>, ha vissuto non nel mondo, ma nel suo mondo. Se sceglierà gli <hi rend="#b">arresti domiciliari</hi> si isolerà ancora di più. Mentre se sceglierà i <hi rend="#b">servizi sociali</hi> si immergerà nella realtà. Conoscerà chi non ha nulla, ma a volte ha più di chi ha tutto. E vedrà quanto la <hi rend="#b">fragilità</hi> sia forza”. Ancor prima dell’emissione della <hi rend="#b">sentenza</hi>, invece, il vicesindaco di <hi rend="#b">Torre Annunziata</hi>, Ciro Alfieri, aveva scritto alla Cassazione chiedendo l’<hi rend="#b">affidamento</hi> di Berlusconi all’assessorato alle <hi rend="#b">politiche sociali</hi> del comune campano. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>