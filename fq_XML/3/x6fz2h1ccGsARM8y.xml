<doc sitename="Il Fatto Quotidiano" title="Giustizia, Berlusconi all'attacco: &quot;Riforma delle riforme. La Consulta è di sinistra&quot; - Il Fatto Quotidiano" author="RQuotidiano" date="2014-03-01" url="http://www.ilfattoquotidiano.it/2014/03/01/berlusconi-condannato-con-sentenza-mostruosa-legali-preparano-istanza-revisione/898651/" hostname="ilfattoquotidiano.it" description="Solo ieri con il completamento della squadra di governo Renzi aveva fatto un regalo a Silvio Berlusconi nominando personaggi graditi alla Giustizia come Enrico Costa, relatore del Lodo Alfano. Ma oggi il leader di Forza Italia ritorna sul tema a lui più caro puntando il dito contro i magistrati e la Consulta. Non è ancora andata a giù al …" categories="Giustizia" tags="Governo Renzi;Legge Elettorale;Processo Mediaset;Silvio Berlusconi" fingerprint="e6ad4798682a0a39">
  <main>
    <head rend="h1">Giustizia, Berlusconi all’attacco: “Riforma delle riforme. La Consulta è di sinistra”</head>
    <graphic src="https://st.ilfattoquotidiano.it/wp-content/uploads/2014/03/silvio-berlusconi-640.jpg"/>
    <p>Solo ieri con il completamento della squadra di governo Renzi aveva fatto un regalo a <hi rend="#b">Silvio Berlusconi </hi><ref target="http://www.ilfattoquotidiano.it/2014/03/01/renzi-parte-con-5-indagati-e-24-riciclati-alla-giustizia-nomi-graditi-a-berlusconi/897205/">nominando personaggi graditi alla Giustizia come Enrico Costa, relatore del Lodo Alfano.</ref> Ma oggi il leader di <hi rend="#b">Forza Italia</hi> ritorna sul tema a lui più caro puntando il dito contro i magistrati e la Consulta.</p>
    <p>Non è ancora andata a giù al Cavaliere, ormai decaduto da novembre dalla carica di senatore per effetti della sentenza Mediaset, il verdetto della Cassazione: “Sono stato <hi rend="#b">condannato</hi><ref target="http://www.ilfattoquotidiano.it/2013/08/29/condanna-mediaset-berlusconi-sentenza-allucinante-basata-sul-nulla/695384/">con una sentenza mostruosa e inverosimile</ref>“, cambiare il sistema della giustizia “è la </p>
    <p><hi rend="#b">riforma delle riforme</hi>” dice in collegamento telefonico con il teatro municipale di Trecate (Novara) per l’inaugurazione del club Forza Silvio Trecate. Il ritornello è sempre lo stesso: “Quella della giustizia è la riforma delle riforme, perché nessuno di noi con una magistratura irresponsabile, incontrollata e incontrollabile, può sentirsi al sicuro”.</p>
    <p>Una stoccata come sempre il leader di Forza Italia la riserva anche alla Consulta: “Oggi la <hi rend="#b">Corte costituzionale</hi> non è un’istituzione di garanzia sopra le parti ma un <hi rend="#b">organismo politico</hi> della sinistra, perché i tre consecutivi presidenti della Repubblica della sinistra hanno approfittato delle prerogative che gli dà la Costituzione e hanno nominato 5 membri su 15 tra i loro vecchi amici della sinistra. Così 11 membri sono di sinistra e quattro della destra”. </p>
    <p>A corollario dei nuovi affondi arriva la conferma della preparazione dell’istanza di revisione. È ancora in programma infatti “la richiesta di revisione del processo Mediaset” spiegano all’Ansa gli avvocati <hi rend="#b">Franco Coppi</hi> e <hi rend="#b">Niccolò Ghedini</hi>, aggiungendo che al momento “si sta raccogliendo il materiale”. Resta dunque in campo l’ipotesi di un’istanza davanti alla Corte d’Appello di Brescia per cercare di ribaltare <ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/">la condanna definitiva a quattro anni di carcere, tre dei quali coperti da indulto</ref>, del Cavaliere che punta ad ottenere l’<hi rend="#b">assoluzione per il caso dei diritti-tv</hi>. Un obiettivo assai improbabile considerato che ormai la sentenza è passata in giudicato <ref target="http://www.ilfattoquotidiano.it/2014/01/20/sentenza-mediaset-10-aprile-udienza-affidamento-ai-servizi-sociali-per-berlusconi/850830/">e che a breve il magistrato di Sorveglianza di Milano dovrà decidere</ref> se affidare Berlusconi ai servizi sociali per scontare il residuo di pena: un anno dei quattro cui è stato condannato perché gli altri tre sono stati condonati dall’indulto. </p>
    <p>Oggi arrivano anche le prime dichiarazioni del Guardasigilli: “Occorre una profonda accelerazione e <hi rend="#b">riforma dei processi civili</hi>, perché laddove lo Stato non è in grado di dirimere le controversie tra privati c’è chi, con perversa e perniciosa efficienza, si incarica di ricoprire questo ruolo” dice il ministro della Giustizia, <hi rend="#b">Andrea Orlando</hi>, intervenendo al forum nazionale sui beni confiscati promosso a Roma da Libera. “Di fronte a una mafia che cambia sempre più velocemente spostando capitali e risorse bisogna capire su quali fronti intervenire e come lavorare più efficacemente in ambito finanziario, ricalibrando la normativa in modo da <hi rend="#b">rendere più efficace la lotta alla mafia</hi> nella dimensione patrimoniale. È una questione molto importante perché là dove i tempi della giustizia diventano lunghissimi, dove lo Stato non riesce a dirimere le <hi rend="#b">controversie</hi> e dove ci vogliono otto anni per recuperare un credito, c’è chi si sostituisce allo Stato, come le organizzazioni criminali”.</p>
    <p>“Chiediamo al governo di affrontare i veri problemi della giustizia, della corruzione e della criminalità diffusa” dice il presidente dell’Anm, <hi rend="#b">Rodolfo Sabelli</hi>, elencando durante il Comitato direttivo centrale i temi di confronto nell’appuntamento di giovedì col Guardasigilli. Sabelli parla della necessità di risorse “materiali e umane”, adeguando gli <hi rend="#b">organici di giudici</hi> e personale amministrativo alla nuova geografia giudiziaria; sul piano penale l’Anm torna a chiedere di “rottamare” le riforma del 2002 sui reati societari e il <hi rend="#b">falso in bilancio</hi>, e di introdurre il reato di <hi rend="#b">autoriciclaggi</hi>o.</p>
    <p>“Siamo tutti d’accordo che sulla <hi rend="#b">giustizia civile</hi> si fonda il rilancio dell’economia”, ha detto ancora, eppure “nel processo civile non sono stati fatti investimenti e interventi seri per abbattere l’arretrato che la soffoca”. Nel penale “sono insufficienti” gli interventi sulla messa alla prova e processo agli irreperibili “di cui aspettiamo gli esiti. Occorre liberare il processo da inutili bizantinismi. E occorre una riforma serie del sistema sanzionatorio e dell’irrilevanza del fatto”, inoltre “<hi rend="#b">di prescrizione non si parla</hi>, nonostante gli studi e gli inviti del Consiglio d’Europa”.</p>
    <p>“A fronte della condizione di grave difficoltà viene chiesto ai magistrati uno sforzo ulteriore”, ma secondo il leader dell’Anm, “il rimedio non può essere lavorare sotto <hi rend="#b">minaccia di sanzioni disciplinari</hi> e responsabilità civile”. “È evidente che la capacità di lavoro non è illimitata ed è chiaro che in alcuni casi abbiamo raggiunto il termine massimo. Dobbiamo pretendere risorse materiali e umane da chi ha responsabilità di leggi e del sistema giustizia risorse. Noi dobbiamo metterci impegno individuale ed organizzativo. Non rinunciamo – ha quindi concluso – alla dignità, al decoro e alla bellezza della nostra funzione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>