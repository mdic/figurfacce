<doc sitename="Il Fatto Quotidiano" title="Berlusconi, Mazza insulta Montanari che telefona in diretta: &quot;Esercito il diritto di resistenza&quot;. E Magliaro urla: &quot;Si vergogni&quot;. Su La7 - Il Fatto Quotidiano" author="F Q" date="2023-06-14" url="https://www.ilfattoquotidiano.it/2023/06/14/berlusconi-mazza-insulta-montanari-che-telefona-in-diretta-esercito-il-diritto-di-resistenza-e-magliaro-urla-si-vergogni-su-la7/7193763/" hostname="ilfattoquotidiano.it" description="Lite epica a DiMartedì. Alla fine interviene Floris: &quot;Montanari ha le sue idee e le esprime in un italiano perfetto&quot;" categories="La7" tags="Silvio Berlusconi;Tomaso Montanari" fingerprint="46b3f6fc218dbb10">
  <main><p>Bagarre a <ref target="http://www.la7.it/dimartedi">Dimartedì</ref> (La7) per il lutto nazionale stabilito dal </p><p><hi rend="#b">governo Meloni</hi>in tributo a</p><p><hi rend="#b">Silvio Berlusconi</hi>e per</p><p><ref target="https://www.ilfattoquotidiano.it/in-edicola/articoli/2023/06/14/per-berlusconi-non-alzo-la-bandiera-a-mezzasta/7193257/">la scelta attuata dal rettore dell’Università per stranieri di Siena,</ref></p><hi rend="#b">Tomaso Montanari</hi>, che ha deciso di non far sventolare la bandiera a mezz’asta nel suo ateneo.<p>A dare fuoco alle polveri è l’ex direttore del Tg2 <hi rend="#b">Mauro Mazza</hi> per il quale “la polemica sul lutto nazionale è meschina per chi la fa” e rincara: “<hi rend="#b">Abbiamo anche un meschino rettore che non mette la bandiera a mezz’asta</hi>. Io vorrei un comportamento e un livello di polemica non meschini, ma che siano almeno al livello di Berlusconi”.<lb/> Non ci sta <hi rend="#b">Antonio Padellaro</hi>: “Mazza, <hi rend="#b">quando si offende qualcuno, lo si fa guardandolo negli occhi,</hi> non a distanza. Se lei ha qualcosa da dire a Montanari, lo dica a lui. ‘Meschino’ è un insulto”.<lb/> Mazza si giustifica: “Ma io intendevo il gesto meschino. Non so se sia <hi rend="#b">passibile per legge</hi>“.<lb/> Insorgono sia Padellaro, sia <hi rend="#b">Giovanni Floris</hi> che replica: “Abbassare le bandiere per legge ha il valore che ha, su”.</p><p>Pochi minuti dopo Tomaso Montanari chiama in diretta e spiega: “<hi rend="#b">L’università ha un’autonomia che è protetta dalla Costituzione</hi>. Nel momento in cui la presidente del Consiglio decide un lutto nazionale che non ha precedenti e lo fa per una persona che è <hi rend="#b">decaduta dal Parlamento per un reato gravissimo</hi>, per una persona per cui sono stati dimostrati i contatti con <hi rend="#b">Cosa Nostra</hi>, per una persona che ha trattato le <hi rend="#b">donne</hi> come oggetti in tutta la sua vita, una comunità accademica – continua – ha il diritto di dire:<hi rend="#b"> ‘Preferirei di no’.</hi> Una comunità accademica esercita quel<hi rend="#b"> diritto di resistenza</hi> che<hi rend="#b"> Giuseppe Dossetti</hi> avrebbe voluto scrivere nella Costituzione. Non è un giudizio politico da parte dell’università, ma, nel nostro piccolissimo, è il nostro tentativo di difendere la dignità dello Stato, che ci pare trascinata nel fango”.</p><p>Mazza interrompe Montanari e chiede: “Lei si dà nel ‘noi’ perché ha consultato tutti i suoi professori?”.<lb/> “L’università è rappresentata dal rettore che è stato eletto a maggioranza – risponde Montanari, mentre Mazza continua a urlare – L’università è rappresentata dalla sue tesi. <hi rend="#b">Giorgia Meloni</hi> ha parlato per tutto il paese e io ho il diritto di non essere d’accordo, no?”.<lb/> Improvvisamente si leva un grido nello studio. Si tratta dell’ex braccio destro di <hi rend="#b">Giorgio Almirante, Massimo Magliaro</hi>, che urla più volte: “Si vergogni! Questo ora è il professore”.<lb/> Ma viene zittito da Floris: “<hi rend="#b">Montanari non si deve affatto vergognare.</hi> Esprime le sue idee e lo fa in un italiano perfetto. Il punto, Magliaro, è ch<hi rend="#b">e l’università è autonoma e il governo non può dire cosa fare dentro un ateneo. È uno straccio di conquista che ci teniamo</hi>“.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>