<doc sitename="Il Fatto Quotidiano" title="Berlusconi vuole incontrare Di Battista. Ma lui ha risposto così" author="RQuotidiano" date="2014-01-08" url="http://www.ilfattoquotidiano.it/2014/01/08/m5s-di-battista-berlusconi-mi-ha-mandato-messaggi-per-incontrarmi-io-ho-rifiutato/835607/" hostname="ilfattoquotidiano.it" description="Berlusconi vorrebbe incontrarlo, ma Alessandro Di Battista, deputato tra i volti più noti del Movimento 5 Stelle, ha rispedito l’invito al mittente. A raccontarlo è lui stesso sulla propria bacheca Facebook, con tanto di sms trascritti affinché i tanti follower li leggessero “in nome della trasparenza”. “Nell’ultimo mese – racconta – alcuni deputati di Forza …" categories="Politica" tags="Alessandro Di Battista;Beppe Grillo;Forza Italia;Movimento 5 Stelle;Silvio Berlusconi" fingerprint="6eb14170928243c5">
  <main>
    <head rend="h1">M5S, Di Battista: “Berlusconi vuole incontrarmi. Ma io ho rifiutato”</head>
    <graphic src="https://st.ilfattoquotidiano.it/wp-content/uploads/2014/01/Di-Battista-6401.jpg" alt="Di Battista"/>
    <p>Berlusconi vorrebbe incontrarlo, ma <hi rend="#b">Alessandro Di Battista</hi>, deputato tra i volti più noti del Movimento 5 Stelle, ha rispedito l’invito al mittente. A raccontarlo è lui stesso sulla propria bacheca Facebook, con tanto di sms trascritti affinché i tanti follower li leggessero “in nome della trasparenza”. “Nell’ultimo mese – racconta – alcuni deputati di<hi rend="#b"> Forza Italia</hi> mi si sono avvicinati con frasi del genere: ‘al presidente piacerebbe incontrarti’, ‘lui stima alcuni di voi, tra questi ci sei tu’, ‘<hi rend="#b">i comunisti sono ancora ovunque</hi>, dobbiamo sconfiggerli'”.</p>
    <p>Ma la “denuncia” sui social network ha scatenato subito la reazione di Berlusconi che ha smentito di aver espresso il desiderio di incontrare il deputato: “<hi rend="#b">Io non so chi sia</hi>“. Così ha riferito Jole Santelli che, “per ridere”, racconta l’episodio sulla sua pagina Fb. “<hi rend="#b">Sull’elicottero si legge</hi>: Di Battista M5s, Berlusconi vuole incontrarmi ma io ho detto no -scrive la coordinatrice di Fi della Calabria-. Chiediamo a Berlusconi, presidente ma lei lo vuole incontrare? Lui risponde, chi è questo? No, lui dice che lei lo vuole incontrare; e Berlusconi, ma io non so chi sia…”.</p>
    <p>Di Battista risponde poco dopo, pubblicando la fotografia dei messaggi scambiati con i deputati di Forza Italia: “<hi rend="#b">Ringrazia l’ex-senatore per la stima</hi> ma digli che, dopo aver espletato al meglio i servizi sociali, può godersi i nipoti”. E ancora: “‘i comunisti non ci sono più, ci siete voi che siete uguali al Pd e starete all’opposizione perchè noi si va a governare’; oppure “sei matta! A Palazzo Grazioli? A parte che non ho nulla da dire all’ex-senatore e poi pensa se mi scattassero una foto? <hi rend="#b">Si parla in Parlamento</hi> (chiaramente non con i condannati, quelli li convoca solo il Quirinale), non nei palazzi'”. A quest’ultima risposta, racconta ancora il deputato M5S, “ho anche ricevuto una replica: ‘noi siamo capaci di farti entrare a Palazzo Grazioli senza che nessuno se ne accorga’. ‘Come no? – ho risposto io – come con <hi rend="#b">quel bischero di Renzi</hi>, l’avete invitato ad Arcore, la faina ha anche accettato e voi gli avete fatto trovare i fotografi fuori”.</p>
    <p>Il deputato spesso sotto i riflettori, ha deciso di pubblicare il contenuto dei messaggi per difendersi da retroscena o voci di corridoio.”Perché vi racconto tutto questo? Per la trasparenza ovviamente, ma perché occorre, una volta per tutte, capire cos’è il Movimento 5 Stelle. Noi non prendiamo per il culo i cittadini, non rispondiamo alla fuffa propagandistica con <hi rend="#b">ulteriore fuffa propagandistica</hi>, non parliamo di accordi, inciuci, leggi elettorali né a Palazzo Grazioli né a Palazzo Vecchio. Il M5S – incalza ancora Di Battista – vuole cambiare radicalmente questa maniera di trattare i cittadini come spettatori di uno show indecoroso. Il M5S sputtana se necessario, lo fa con il<hi rend="#b"> Partito democratico</hi> e le sue metastasi e con B. e le sue ‘offerte che non si possono rifiutare’, tranne se sei onesto!”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>