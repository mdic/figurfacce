<doc sitename="Il Fatto Quotidiano" title="Milan - Inter 1-1: decidono Menez e Obi. Ma a Milano nessuno ha motivi per gioire - Il Fatto Quotidiano" author="Andrea Tundo" date="2014-11-23" url="http://www.ilfattoquotidiano.it/2014/11/23/milan-inter-1-1-decidono-menez-obi-inzaghi-mancini-pari-in-tutto/1229902/" hostname="ilfattoquotidiano.it" description="Muscoli e intensità sono gli ingredienti del derby servito da Milan e Inter ai 79mila di San Siro. Abbondante il contorno di errori e il conto alla fine lo pagano entrambe. Perché sullo scontrino c’è stampato un pareggio che serve poco quanto nulla al bilancio deficitario delle milanesi. Per correggere il sapore della stagione non …" categories="Calcio" tags="Adriano Galliani;Erick Thohir;Filippo Inzaghi;Inter;Massimo Moratti;Milan;Milano;Roberto Mancini;Serie A;Silvio Berlusconi" fingerprint="eaf18d9a05f36b11">
  <main>
    <head rend="h1">Milan – Inter 1-1: decidono Menez e Obi. Ma a Milano nessuno ha motivi per gioire</head>
    <graphic src="https://st.ilfattoquotidiano.it/wp-content/uploads/2014/11/obi-menez-6751.jpg"/>
    <p>Muscoli e intensità sono gli ingredienti del derby servito da <hi rend="#b">Milan</hi> e <hi rend="#b">Inter</hi> ai 79mila di <hi rend="#b">San Siro</hi>. Abbondante il contorno di <hi rend="#b">errori</hi> e il conto alla fine lo pagano entrambe. Perché sullo scontrino c’è stampato un pareggio che serve poco quanto nulla al bilancio deficitario delle <hi rend="#b">milanesi</hi>. Per correggere il sapore della stagione non serve alcun elemento segreto, ma semplicemente un esaltatore di qualità che scarseggia nelle cucine di <hi rend="#b">Roberto Mancini</hi> e <hi rend="#b">Pippo Inzaghi</hi>. Non basta neanche il pepe che <hi rend="#b">Jeremy Menez</hi> getta a piene mani a metà del primo tempo per dare gusto a una stracittadina che rispecchia in pieno il momento nero della <hi rend="#b">Milano</hi> calcistica. Il piatto al volo del francese è una gemma in mezzo al fango nel quale si lotta per novanta minuti. I più bravi a rimanere in piedi sono <hi rend="#b">Kuzmanovic</hi> e <hi rend="#b">Mexes</hi>, i migliori in campo. E questo basterebbe a descrivere il valore tecnico di una partita le cui <hi rend="#b">emozioni</hi> hanno le fondamenta in errori clamorosi, difensivi e offensivi. Il primo è di <hi rend="#b">Muntari</hi> che regala la palla buona a Icardi, ipnotizzato da <hi rend="#b">Diego Lopez</hi>. Siamo in apertura e l’argentino potrebbe indirizzare il <hi rend="#b">derby</hi>, invece con il suo piede incerto spegne un po’ la foga dei compagni di squadra, rigenerati in avvio, almeno nella voglia, dall’arrivo di <hi rend="#b">Mancini</hi>.</p>
    <p>Il <hi rend="#b">tecnico jesino</hi> prova a cuocere il Milan con gli uomini annunciati alla vigilia ma sorprendendo per il modulo. Un imprevisto 4-3-3 – probabilmente solo di transizione verso il 4-3-1-2 – che ha il merito di limitare la corsa degli esterni rossoneri grazie ai rinculi di <hi rend="#b">Palacio</hi> e <hi rend="#b">Kovacic</hi> in aiuto di <hi rend="#b">Dodò</hi> e <hi rend="#b">Nagatomo</hi>, non esattamente due terzini di contenimento. Ma va così dispersa la fantasia del croato, alla quale l’Inter dovrebbe appoggiarsi per creare: parte troppo largo per essere nel vivo del gioco. E allora i nerazzurri sono tutti corsa e muscoli come il Milan. Nei primi venti minuti c’è più foga ma dopo il gol è la banda di Inzaghi a prendere in mano la <hi rend="#b">partita</hi>, pur senza creare grandi pericoli dalle parti di <hi rend="#b">Handanovic</hi>. Viste le preoccupazioni della vigilia per le tante assenze difensive (<hi rend="#b">Abate</hi>, Alex, la diga <hi rend="#b">De Jong</hi> a centrocampo) va bene così.</p>
    <p>Almeno fino al rinvio corto di <hi rend="#b">Zapata</hi> che diventa un assist per <hi rend="#b">Obi</hi>, bravo a trovare l’angolino dal limite rimettendo in carreggiata l’Inter che ha poco da Palacio e ancor meno da <hi rend="#b">Icardi</hi>. L’argentino, autore degli ultimi quattro gol nerazzurri in campionato, si divora il pareggio in apertura di secondo tempo, poi nei<hi rend="#b"> venti minuti finali</hi> – quando saltano schemi e tattica – sbuccia l’incrocio dei pali certificando la serata ‘no’. Buon per Mancini che al festival degli orrori si fosse iscritto anche <hi rend="#b">El Shaarawy</hi> pochi minuti prima sparando sulla traversa un gran servizio di <hi rend="#b">Bonaventura</hi>. Maurito e Il Faraone: marchiano negativamente il <hi rend="#b">derby</hi> le stelle del futuro, mentre quelle del presente (leggi <hi rend="#b">Torres</hi>) sono ectoplasmi vaganti sul prato di San Siro. Click, la miglior fotografia del momento ‘<hi rend="#b">rossoneroazzurro</hi>‘.</p>
    <p>E così l’1-1 non serve a nessuno. Anzi allunga le<hi rend="#b"> strisce negative</hi> di entrambe. L’Inter ha vinto solo due delle ultime otto partite, il Milan è a secco di vittorie da cinque turni (quattro pareggi e una sconfitta) e conferma di avere notevoli problemi a calare una <hi rend="#b">serranda</hi> sulla porta. Solo <hi rend="#b">Abbiati</hi> non ha subito gol quest’anno. Era il 5 ottobre. Due settimane dopo sarebbe iniziata l’involuzione del Milan. Quella dell’Inter dovrà essere stoppata da Mancini. <hi rend="#b">Impegno difficile</hi> per quanto si è visto stasera, soprattutto perché bisognerà trovare un assetto equilibrato e che esalti le qualità degli uomini chiave in termini tecnici (Kovacic e <hi rend="#b">Guarin</hi>). Milano è un cantiere aperto.</p>
    <p>
      <hi rend="#b">Twitter: @AndreaTundo1</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>