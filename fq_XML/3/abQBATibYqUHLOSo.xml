<doc sitename="Il Fatto Quotidiano" title="Berlusconi furioso prepara la resa dei conti: &quot;Forse è il momento di rompere&quot; - Il Fatto Quotidiano" author="RQuotidiano" date="2013-09-10" url="http://www.ilfattoquotidiano.it/2013/09/10/berlusconi-furioso-prepara-resa-dei-conti-forse-e-momento-di-rompere/707074/" hostname="ilfattoquotidiano.it" description="“Pronto, pronto, non sento, ripeti ad alta voce, ché qui a San Vittore le linee sono un po’ disturbate…”. Silvio Berlusconi non ha perso la voglia di scherzare, persino nei giorni più difficili – che rischiano di essere gli ultimi – della sua carriera politica. Sia Il Giornale che La Stampa riportano la stessa gag …" categories="Politica" tags="Decadenza Berlusconi;Governo Letta;PD;PDL;Renato Brunetta;Renato Schifani;Silvio Berlusconi" fingerprint="6fef365d835fe295">
  <main>
    <head rend="h1">Berlusconi furioso prepara la resa dei conti: “Forse è il momento di rompere”</head>
    <graphic src="https://st.ilfattoquotidiano.it/wp-content/uploads/2013/09/pdl-berlusconi-interna-nuova.jpg" alt="Silvio Berlusconi"/>
    <p>“Pronto, pronto, non sento, ripeti ad alta voce, ché qui a <hi rend="#b">San Vittore</hi> le linee sono un po’ disturbate…”. <hi rend="#b">Silvio Berlusconi</hi> non ha perso la voglia di scherzare, persino nei giorni più difficili – che rischiano di essere gli ultimi – della sua carriera politica. Sia <hi rend="#i">Il Giornale</hi> che <hi rend="#i">La Stampa</hi> riportano la stessa gag telefonica del Cavaliere. Ma tutti i principali quotidiani sono concordi nel ricostruire il suo umore alla vigilia del voto in giunta del Senato su pregiudiziali e relazione: “Amareggiato”, lo ha definito il portavoce<hi rend="#b"> Paolo Bonaiuti</hi>. Giusto per usare un eufemismo.</p>
    <p><hi rend="#i">Il Giornale</hi> scrive che Berlusconi è <hi rend="#b">furibondo</hi>. Avrebbe avuto addirittura la tentazione di piombare a <hi rend="#b">Palazzo Madama</hi> e rovesciare la sua rabbia su chi lo vuole “fare fuori”. Si è trattenuto, ma la resa dei conti è solo rimandata. Di poco. Il leader del <hi rend="#b">Pdl</hi> ha trascorso la giornata ad <hi rend="#b">Arcore</hi>, attorniato dai suoi fedelissimi, ormai pronto alla guerra. Come fa notare<hi rend="#i"> La Stampa</hi>, di tutte le ragioni che lo avevano indotto negli ultimi giorni a mostrarsi attendista, non ne è rimasta in piedi nemmeno una. Non c’è solo il voto della Giunta, su cui il <hi rend="#b">Partito Democratico</hi> si sta mostrando intransigente. A metterlo spalle al muro è anche la scelta della terza sezione della <hi rend="#b">Corte di Appello</hi> di Milano di riunirsi già il 19 ottobre, per <ref target="http://www.ilfattoquotidiano.it/2013/09/09/condanna-mediaset-fissata-udienza-per-rideterminazione-pena-accessoria-berlusconi/706038/">rideterminare gli anni d’interdizione dai pubblici uffici, come stabilito dalla sentenza della Cassazione</ref>. Berlusconi non se l’aspettava, credeva che i giudici se la sarebbero presa con più comodo.</p>
    <p>E invece il tempo stringe. La sua <hi rend="#b">decadenza</hi> – considera una “estromissione antidemocratica” dalla politica – si avvicina. E lui, allora, è sempre più convinto di far saltare il banco. “Forse è arrivato davvero il momento di rompere gli indugi”, confida ai suoi, come riporta <hi rend="#i">La Stampa</hi>. La linea politica del <hi rend="#b">Pdl</hi> uscirà da due incontri decisivi: secondo <hi rend="#i">Il Corriere della Sera</hi> i ministri si riuniranno per fare il punto della situazione prima del voto in commissione. Intanto è già stata convocata per mercoledì 11 settembre una riunione congiunta dei gruppi parlamentari di <hi rend="#b">Camera</hi> e <hi rend="#b">Senato</hi>. Potrebbe essere l’occasione per sancire la crisi di governo, se stasera non succederà un “miracolo”, come lo definisce <hi rend="#b">Daniela Santanchè</hi> sulle pagine del <hi rend="#i">Corriere</hi>. “Perché solo di questo di tratterebbe a questo punto”. </p>
    <p>I segnali che ieri sera i big del partito hanno cominciato a lanciare sono inequivocabili. <ref target="http://www.ilfattoquotidiano.it/2013/09/09/decadenza-berlusconi-pd-m5s-contro-rinvio-pdl-addio-maggioranza/706234/">Sia Renato Schifani che Renato Brunetta hanno evocato in maniera esplicita la crisi</ref>. Certo, sottolinea</p>
    <p><hi rend="#i">il Giornale</hi>, c’è da capire quanto dietro ci sia di strategia e soprattutto di pressione verso il Pd.</p>
    <p><hi rend="#b">Berlusconi</hi>– spiega anche il</p>
    <p><hi rend="#i">Corriere</hi>– non vorrebbe la crisi dell’esecutivo: in un momento così delicato, l’instabilità potrebbe costare caro anche alle sue aziende e alla sua famiglia. “Ma come si fa a rimanere assieme a chi ti spara alle spalle”, continua a ripetere.</p>
    <p>Il Cavaliere, dunque, si prepara alla resa dei conti. Che prevede anche un <hi rend="#b">intervento pubblico</hi>, per gridare la sua “innocenza” al popolo italiano e tornare ad invocarne il consenso, quello che più gli sta a cuore. Da giorni avrebbe pronto nel cassetto un discorso da inviare alle televisioni. Ora, secondo <hi rend="#i">Il Giornale</hi>, potrebbe anche decidere di partecipare alla chiusura di Controcorrente, la festa del quotidiano diretto da Alessandro Sallusti, in programma proprio per mercoledì a Sanremo. A dargli conforto, del resto, ci sono i soliti sondaggi. <ref target="http://www.ilfattoquotidiano.it/2013/09/05/sondaggi-elettorali-berlusconi-condannato-pdl-vola-si-riprende-voti/700081/">Nonostante i guai giudiziari, il Pdl continua a salire e a guadagnare terreno rispetto al Pd</ref>. Anche per questo la crisi è diventata una delle opzioni principali per </p>
    <p><hi rend="#b">Berlusconi</hi>. Che fra meno di 48 ore potrebbe davvero “staccare la spina” al</p>
    <p><hi rend="#b">governo Letta</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>