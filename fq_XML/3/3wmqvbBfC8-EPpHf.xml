<doc sitename="Il Fatto Quotidiano" title="Berlusconi: &quot;Nessun ultimatum a Letta&quot;. Poi cambia di nuovo: &quot;Fuori se decado&quot; - Il Fatto Quotidiano" author="RQuotidiano" date="2013-08-31" url="http://www.ilfattoquotidiano.it/2013/08/31/berlusconi-nessun-ultimatum-a-letta-governo-ha-fatto-cose-egregie-avanti/697231/" hostname="ilfattoquotidiano.it" description="Nessun ultimatum al governo Letta. Anzi sì. Non sono passate nemmeno 24 ore da quando, in collegamento telefonico con il direttivo de ‘L’esercito di Silvio’ Berlusconi tuonava: “Sarebbe disdicevole se il governo cadesse, ma naturalmente non siamo disponibili a mandare avanti un governo se la sinistra dovesse intervenire su di me, sul leader del Pdl, …" categories="Politica" tags="Decadenza Berlusconi;Governo di Larghe Intese;Governo Letta;Radicali;Referendum;Silvio Berlusconi" fingerprint="e1b5e225460a412d">
  <main>
    <head rend="h1">Berlusconi: “Nessun ultimatum a Letta”. Poi cambia di nuovo: “Fuori se decado”</head>
    <graphic src="https://st.ilfattoquotidiano.it/wp-content/uploads/2013/08/berlusconi_pannella_630.jpg"/>
    <p>Nessun ultimatum al governo Letta. Anzi sì. Non sono passate nemmeno 24 ore da quando, <ref target="http://www.ilfattoquotidiano.it/2013/08/30/b-vogliono-togliermi-di-mezzo-governo-giu-se-sinistra-mi-elimina/696885/">in collegamento telefonico con il direttivo de ‘L’esercito di Silvio’ Berlusconi tuonava</ref>: “Sarebbe disdicevole se il governo cadesse, ma naturalmente non siamo disponibili a <hi rend="#b">mandare avanti</hi> un governo se la sinistra dovesse intervenire su di me, sul leader del Pdl, impedendogli di fare politica”. Ora, da largo di Torre Argentina a Roma, dopo aver firmato i sei <hi rend="#b">referendum dei radicali </hi>sulla giustizia (ma anche gli altri sei “su cui non sono d’accordo, ma per affermare il diritto degli italiani” ad esprimersi con un voto, ha detto) il <hi rend="#b">doppio dietrofront</hi>: “I giornali hanno messo come mio ultimatum il fatto che cadrebbe il governo se fosse votata la mia decadenza. <hi rend="#b">Non ho mai pronunciato questa frase</hi>: in un ragionamento con i nostri, ho ricordato che questo governo l’ho voluto io fortemente e sono convinto che all’Italia serva un governo che continui a governare”, ha detto il Cavaliere in un’improvvisata conferenza stampa. Anzi, “non sono d’accordo con certe critiche perché questo governo sta anzi facendo<hi rend="#b"> cose egregie</hi>”. </p>
    <p>Passano però pochi minuti e <hi rend="#b">la minaccia</hi> emerge nuovamente: “Spero che il governo possa continuare”, ma “è una cosa che rientra addirittura nell’assurdità che una forza democratica come il Pd pretenda che un’altra forza alleata possa restare a collaborare al tavolo del governo se gli si sottrae il fondatore e il leader”. Insomma, il governo deve andare avanti, ma in caso di sua estromissione dal Senato, è impossibile che questo accada e quindi il tavolo, “cose egregie” a parte, dovrà cadere. </p>
    <p>Eppure poco prima Berlusconi aveva negato persino che, in caso di decadenza, lui volesse <hi rend="#b">ritirare i ministri Pdl</hi> dal governo: “Sono loro che vogliono ritirarsi, chiedetelo a loro. Io mi auguro di no, perché il Paese ha bisogno di un governo”. Ma le voci di possibili <hi rend="#b">dimissioni di massa</hi> in caso di decadenza da senatore di Berlusconi circolano già dal 2 agosto, giorno seguente <ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/">la condanna a quattro anni per frode fiscale nell’ambito dell’inchiesta sui diritti Mediaset</ref>, quando i capigruppo di Camera e Senato Brunetta e Schifani avevano ipotizzato di salire al Quirinale a chiedere la grazia per il loro leader con in tasca la rinuncia alla carica di tutti i ministri Pdl. </p>
    <p><hi rend="#b">La condanna</hi> continua quindi a bruciare. <ref target="http://www.ilfattoquotidiano.it/2013/08/29/condanna-berlusconi-diritti-tv-depositate-in-cassazione-motivazioni-della-sentenza/695272/">E bruciano le recenti motivazioni depositate in Cassazione</ref> che definiscono il Cavaliere “ideatore del </p>
    <p><hi rend="#b">sistema illecito</hi>” e “</p>
    <p><hi rend="#b">dominus indiscusso</hi>” di un meccanismo atto a “consentire la perdurante lievitazione dei costi di Mediaset a fini di</p>
    <p><hi rend="#b">evasione fiscale</hi>“. ”Le condanne sono soltanto politiche e sono tese a eliminarmi affinché la sinistra possa prendere definitivamente il potere”, ha commentato l’ex presidente del Consiglio da largo di Torre Argentina, seduto accanto al leader radicale</p>
    <p><hi rend="#b">Marco Pannella</hi>.</p>
    <p>E proprio rivolgendosi a Pannella, Berlusconi si è di nuovo paragonato ad <hi rend="#b">Alcide De Gasperi</hi>: “Ti immagini cosa avrebbero fatto se i comunisti avessero sottratto De Gasperi alla Democrazia cristiana? Ti immagini cosa sarebbe successo al contrario se la Dc avesse sottratto loro Togliatti?”. Tra l’altro, “né Togliatti, né De Gasperi erano <hi rend="#b">fondatori del partito</hi> come lo sono io della nostra forza politica. Quindi – la conclusione – io auguro a questo governo di continuare a essere a palazzo Chigi e spero che il buon senso prevalga nella testa di chi, preso dalla voglia di eliminare l’avversario politico che per vent’anni si è messo sulla loro strada”, perché “non possono lasciar prevalere questa tendenza anti democratica rispetto al bene e all’interesse del Paese”.</p>
    <p>Dopo il consueto paragone con il leader democristiano, l’ex premier non si lascia sfuggire l’occasione per attaccare i “traditori”, “Fini, Casini e gli altri” che non gli hanno permesso di fare la riforma della giustizia nel 2001 e nel 2006. “L’unica mia colpa nei confronti degli italiani è non avere raggiunto il 51 per cento dei consensi…”, ha ripetuto il Cavaliere di fronte a una folta delegazione radicale – Maurizio <hi rend="#b">Turco</hi>, Maria Antonietta Farina <hi rend="#b">Coscioni</hi> e Sergio <hi rend="#b">D’Elia</hi> – ai due parlamentari azzurri Vincenzo<hi rend="#b"> Piso</hi> e Domenico <hi rend="#b">Gramazio</hi> – oltre a un pattuglia di aderenti all’Esercito di Silvio. Pannella lo interrompe più volte: “Dai la colpa agli altri di cose che non hai fatto tu, quando sbagli è sempre colpa degli altri, la tua colpa è che <hi rend="#b">non ti sai difendere bene</hi>, l’azzecchi solo quando hai un obiettivo da attaccare”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>