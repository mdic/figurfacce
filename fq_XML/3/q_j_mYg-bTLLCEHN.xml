<doc sitename="Il Fatto Quotidiano" title="Mediaset, vertice Pdl: &quot;Linea soft. Mobilitatevi, ma niente crisi di governo&quot; - Il Fatto Quotidiano" author="RQuotidiano" date="2013-07-11" url="http://www.ilfattoquotidiano.it/2013/07/11/mediaset-vertice-pdl-linea-soft-mobilitatevi-ma-niente-crisi-di-governo/652563/" hostname="ilfattoquotidiano.it" description="Da una parte la determinazione, dall’altra la linea soft. La lunga notte dopo il giorno del rischiato crollo del governo delle larghe intese ha visto Enrico Letta e Silvio Berlusconi impegnati a tessere strategie e cercare di calmare gli animi. Il Cavaliere ha incontrato i big del Pdl in un summit fiume a palazzo Grazioli per …" categories="Politica" tags="Enrico Letta;Giorgio Napolitano;Mediaset;Silvio Berlusconi" fingerprint="3d6d13644b03e025">
  <main>
    <head rend="h1">Mediaset, vertice Pdl: “Linea soft. Mobilitatevi, ma niente crisi di governo”</head>
    <graphic src="https://st.ilfattoquotidiano.it/wp-content/uploads/2013/07/berlusconi_interna-nuova.jpg"/>
    <p>Da una parte la determinazione, dall’altra la linea soft. La lunga notte dopo il giorno del rischiato crollo del governo delle larghe intese ha visto<hi rend="#b"> Enrico Letta</hi> e Silvio Berlusconi impegnati a tessere strategie e cercare di calmare gli animi. Il Cavaliere ha incontrato i big del Pdl in un summit fiume a palazzo Grazioli per fare il punto della situazione e studiare le contromosse dopo la decisione della Cassazione di fissare per il 30 luglio l’udienza per il processo Mediaset. Berlusconi, a quanto hanno raccontato alcuni presenti, ha ribadito<hi rend="#b"> l’intenzione di tenere in vita il governo</hi> ed evitare di essere lui il responsabile della caduta di Letta. Una linea soft dunque che vede i falchi costretti ad arretrare e archiviare ogni richiesta di rottura con le larghe intese. Certo la rabbia di Berlusconi è molta e non si può escludere che in caso di condanna il tavolo possa saltare. Ma al momento<hi rend="#b"> il governo non rischia</hi>, è il messaggio consegnato ai big del partito. Berlusconi non ha esitato a denunciare l’aggressione giudiziaria nei suoi confronti invitando però a scindere i due piani: governo e questioni processuali.</p>
    <p>Poco prima del vertice Pdl, il primo ministro Enrico Letta è salito al Colle e ha parlato con il presidente della Repubblica: “<hi rend="#b">Si va avanti con forte determinazione</hi>“, ha commentato, come riportato dal <hi rend="#i">Corriere della Sera</hi>. Un faccia a faccia di chiarimento, dove Napolitano ha utilizzato la parola “crisi”, chiedendo di avere risposte. Enrico Letta ha dato garanzie, pur ribadendo la volontà di non fare il “premier a tutti i costi”: volto sorridente e rasserenato, la linea politica attuale è stata presentata come l’unica possibile. Si continuerà a lavorare per gli italiani, ha fatto sapere, questa volta con la fretta di realizzare le riforme prima che la situazione possa precipitare. Anche perché il premier lo ribadisce dall’inizio: “si può navigare in acque molto agitate, ma se si comincia con le tensioni aventiniane il governo rischia di crollare. Per andare avanti ci vogliono le condizioni minime”.</p>
    <p>Nessuna rottura dunque nemmeno dal fronte del Popolo della Libertà, anche se da ora in avanti si inizierà ad incalzare ancora di più il primo ministro sui provvedimenti a partire da <hi rend="#b">Imu e Iva</hi> che ancora non soddisfano l’ex capo del governo. Non è poi escluso che Berlusconi decida di convocare gli organismi del partito per un ulteriore approfondimento della situazione. Le ipotesi in campo restano tutte: dalla possibilità di tenere <hi rend="#b">una manifestazione nazionale</hi> (le mobilitazioni locali dovrebbero partire a breve), alle <hi rend="#b">dimissioni di massa</hi> in caso di condanna. Nel corso del vertice c’è poi anche chi avrebbe suggerito come ulteriore via d’uscita quella di chiedere la grazia al presidente della Repubblica. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>