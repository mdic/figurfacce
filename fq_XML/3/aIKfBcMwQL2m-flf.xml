<doc sitename="Il Fatto Quotidiano" title="Kazakistan, Pdl non cede su Alfano. Piano B? Interni a Lupi e Trasporti a Gelmini - Il Fatto Quotidiano" author="Sara Nicoli" date="2013-07-18" url="http://www.ilfattoquotidiano.it/2013/07/18/kazakistan-pdl-non-cede-su-alfano-piano-b-lupi-agli-interni-e-gelmini-ai-trasporti/659317/" hostname="ilfattoquotidiano.it" description="Alfano non si tocca? Facile a dirsi, più difficile a farsi. Soprattutto sulla lunga distanza. Ieri, improvvisamente, la partita politica intorno al caso kazako è finita dritta nel campo del Pd, ormai a un passo dalla deflagrazione finale e Berlusconi ha avuto buon gioco a restare a guardare gli avversari contorcersi nelle loro faide precongressuali, …" categories="Politica" tags="Angelino Alfano;Caso Ablyazov;Emma Bonino;Governo Letta;Mariastella Gelmini;Maurizio Lupi;Renato Brunetta;Silvio Berlusconi" fingerprint="acc637195922272f">
  <main>
    <head rend="h1">Kazakistan, Pdl non cede su Alfano. Piano B? Interni a Lupi e Trasporti a Gelmini</head>
    <graphic src="https://st.ilfattoquotidiano.it/wp-content/uploads/2013/07/lupi-gelmini-interna-nuova.jpg" alt="Maurizio Lupi e Mariastella Gelmini"/>
    <p><hi rend="#b">Alfano</hi> non si tocca? Facile a dirsi, più difficile a farsi. Soprattutto sulla lunga distanza. Ieri, improvvisamente,<ref target="http://www.ilfattoquotidiano.it/2013/07/17/kazakistan-letta-alfano-estraneo-finocchiaro-ministro-rinunci/658421/"> la partita politica intorno al caso kazako</ref> è finita dritta nel campo del <hi rend="#b">Pd</hi>, ormai a un passo dalla deflagrazione finale e <hi rend="#b">Berlusconi</hi> ha avuto buon gioco a restare a guardare gli avversari contorcersi nelle loro faide precongressuali, ma la sorte del bersaglio Alfano è stata al centro della sua giornata. Ieri, infatti, pontieri Pd avevano portato avanti una soluzione politica apparsa però – da subito – non percorribile: “Togliere le deleghe ad Alfano”. Sarebbe rimasto vicepremier, ma l’idea è stata cestinata subito dallo stesso Berlusconi, che pure l’ha valutata direttamente. “Non la reggiamo – spiegava ieri alla Camera un ex ministro vicino al Cavaliere – perché Alfano è anche segretario del partito, e vicepremier. Non è un semplice ministro”.</p>
    <p>Un intreccio di pesi e contrappesi troppo complicato per pensare di chiuderlo in modo tanto bizantino. Per di più, Berlusconi di problema ne ha anche un altro: se mai Alfano dovesse cadere, i “falchi” prenderebbero immediato sopravvento nel partito, rendendo impossibile la sua gestione politica e, di fatto, costringendolo ad accelerare verso la formazione della nuova<hi rend="#b"> Forza Italia</hi> per ora ancora parcheggiata nei sogni di <hi rend="#b">Daniela Santanchè</hi>. Ecco perché ieri sera ha convocato <hi rend="#b">Brunetta</hi>, <hi rend="#b">Verdini</hi>, <hi rend="#b">Schifani</hi> e proprio la <hi rend="#b">Santanchè</hi> per valutare i vari punti di caduta. Alfano è arrivato più tardi. Alla fine, la linea uscita dal vertice è che non esiste alcuna possibilità di sostituzione di Alfano o di remissione delle deleghe, non c’è alcuna exit strategy, “il congresso del Pd – ha detto risoluto <hi rend="#b">Denis Verdini</hi> – non si consuma sulla testa del Pdl, dunque Alfano non farà alcun passo indietro”.</p>
    <p>Insomma – ecco il messaggio – che il Pd provi a sfiduciarlo. Ma sulla lunga distanza, di fronte all’ipotesi di elezioni, il Cavaliere potrebbe – invece – anche “sacrificare” Alfano per la tenuta dell’esecutivo con lo spostamento di <hi rend="#b">Maurizio Lupi</hi> al ministero dell’Interno (naufragata <hi rend="#b">l’ipotesi Frattini</hi>) e la “promozione” di un altro esponente pidiellino alle Infrastrutture (il nome che circola è quello di <hi rend="#b">Mariastella Gelmini</hi>). Insomma, un rimpasto. Con il placet di Letta a cui si sta lavorando. L’ex capo del governo ancora una volta si troverà di fronte due linee, quella più soft e quella dei falchi pronti a chiedere, in caso di sfiducia al titolare del Viminale, anche la “testa” di <hi rend="#b">Emma Bonino</hi>. Che in serata è salita al Quirinale, dove sono rivolti gli sguardi di tutti, Berlusconi compreso. Oggi è atteso il discorso del Capo dello Stato alla cerimonia del Ventaglio e stando alle indiscrezioni non si esclude che Napolitano possa fare un duro richiamo al senso di <hi rend="#b">responsabilità</hi> ed alla necessità che il Paese possa contare su un governo stabile. Che, però, non può essere più questo.</p>
    <p>
      <hi rend="#b">Da Il Fatto Quotidiano del 18 luglio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>