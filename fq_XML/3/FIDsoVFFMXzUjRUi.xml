<doc sitename="Il Fatto Quotidiano" title="Conflitto d’interessi, il provvedimento arriva alla Camera tra le polemiche: “Testo fasullo, in aula voteremo no” - Il Fatto Quotidiano" author="Giorgio Velardi" date="2016-02-23" url="http://www.ilfattoquotidiano.it/2016/02/23/conflitto-dinteressi-il-provvedimento-arriva-alla-camera-tra-le-polemiche-testo-fasullo-in-aula-voteremo-no/2487079/" hostname="ilfattoquotidiano.it" description="Potremmo già definirli come i 16 articoli della discordia. Tanti ne conta, infatti, il testo della legge sul conflitto d’interessi che questo pomeriggio arriverà in Aula alla Camera. Dopo numerosi rinvii. E, visto l’argomento, non senza le polemiche di rito che hanno accompagnato il lavoro preliminare in commissione Affari costituzionali a Montecitorio. La quale ha …" categories="Camera" tags="Conflitto di interessi;Denis Verdini;Forza Italia;Movimento 5 Stelle;Silvio Berlusconi" fingerprint="35dd2023f0430125">
  <main>
    <head rend="h1">Conflitto d’interessi, il provvedimento arriva alla Camera tra le polemiche: “Testo fasullo, in aula voteremo no”</head>
    <graphic src="https://st.ilfattoquotidiano.it/wp-content/uploads/2015/12/Sisto-Sanna-675.jpg"/>
    <p>Potremmo già definirli come i 16 articoli della discordia. Tanti ne conta, infatti, il testo della <hi rend="#b">legge sul conflitto d’interessi</hi> che questo pomeriggio arriverà in Aula alla Camera. Dopo numerosi rinvii. E, visto l’argomento, non senza le polemiche di rito che hanno accompagnato il lavoro preliminare in commissione Affari costituzionali a Montecitorio. La quale ha dato il ‘via libera’ al provvedimento lo scorso <hi rend="#b">18 febbraio</hi> con il <hi rend="#b">parere contrario</hi> di <hi rend="#b">Forza Italia</hi> e <hi rend="#b">Movimento 5 Stelle</hi>. I primi la considerano <hi rend="#b">troppo restrittiva</hi>; per i secondi, al contrario, è <hi rend="#b">troppo permissiva</hi>. Tanto che sono già pronti circa <hi rend="#b">280 emendamenti</hi> per modificare il testo. Fra i punti maggiormente contestati dai grillini c’è quello che riguarda i soggetti interessati dal provvedimento (le nuove norme verranno applicate a chi ha incarichi di <hi rend="#b">governo nazionale </hi>e <hi rend="#b">regionale</hi>). Ma anche quello relativo ai criteri di nomina dei componenti dell’<hi rend="#b">Antitrust</hi>, l’autorità alla quale è affidata la vigilanza sui conflitti stessi, che <hi rend="#b">salgono da 3 a 5</hi> e che saranno eletti dal Parlamento. Ecco perché “così com’è, noi <hi rend="#b">questa legge non la votiamo</hi> – attacca il deputato del M5S <hi rend="#b">Danilo Toninelli</hi> (nella foto) parlando con <hi rend="#i">ilfattoquotidiano.it</hi> –. La <hi rend="#b">bozza iniziale</hi>, a firma di Francesco Sanna (Pd), era ampiamente <hi rend="#b">condivisibile</hi>”. Invece “la versione uscita dalla commissione è la sorella maggiore di quella varata nel 2004 dal <hi rend="#b">governo Berlusconi</hi>”. La contestata <hi rend="#b">legge Frattini.</hi></p>
    <p><hi rend="#b">Onorevole Toninelli, non c’è proprio nessuna possibilità di ripensamento da parte del M5S? </hi>Assolutamente no. Consideriamo questo testo fasullo e insufficiente. È un provvedimento che colpisce una cerchia ristrettissima di persone. Ne sono addirittura esentati i parlamentari e i consiglieri regionali. Una legge-miraggio che colpisce solo 230 persone rispetto alle migliaia di potenziali destinatari. È un provvedimento utile solo per accaparrarsi qualche voto in più alle Amministrative, ma che non risolve assolutamente nulla.</p>
    <p><hi rend="#b">Eppure Forza Italia ha detto che grazie a questo provvedimento si è creato un asse fra voi e il Pd che porterà l’Italia ad una deriva “autoritaria, populista e demagogica”. Risposta? </hi>La voce da cui provengono queste parole è quella di Francesco Paolo Sisto (che </p>
    <p><ref target="http://www.ilfattoquotidiano.it/2016/02/15/conflitto-interessi-sisto-si-dimette-da-relatore-pd-e-m5s-fanno-asse-e-ignorano-fi/2467441/">il 15 febbraio si è dimesso da relatore del ddl</ref>,</p>
    <p><hi rend="#i">ndr</hi>), avvocato di Silvio Berlusconi e Denis Verdini. Dire che c’è un asse fra il Pd e noi, che come Movimento 5 Stelle chiedevamo un conflitto di interessi serio e pesante, non è nient’altro che una barzelletta. La verità è che, in commissione, Forza Italia ha proposto la cancellazione riga per riga di tutta la legge. Non essendo riusciti nel loro intento ora non gli resta che screditarci.</p>
    <p><hi rend="#b">All’inizio, però, il testo base di Sanna non aveva raccolto giudizi così tranchant da parte vostra. Che cosa vi ha fatto cambiare radicalmente idea? </hi>La prima bozza del provvedimento era buona e ampiamente condivisibile: ridiscutendo la parte relativa alle sanzioni, il M5S l’avrebbe sicuramente votata. Infatti, il primo testo che ci è stato proposto riguardava anche interessi non economici e coinvolgeva tanti altri soggetti che poi in commissione sono spariti dal testo. Come per esempio gli alti burocrati, i sindaci e gli assessori. Poi il partito di Renzi ha fatto un compromesso al ribasso con Forza Italia, che ha annacquato il disegno di legge.</p>
    <p><hi rend="#b">Insomma, non c’è proprio nulla che si salva? </hi>Se dovessi mettere un voto a questa legge in una scala da zero a cento darei cinque. Dopo più di vent’anni di assenza di una norma simile è incredibile doversi accontentare di uno strapuntino. La già citata bozza iniziale riprendeva alcuni principi della legislazione internazionale, per esempio quella francese, nella quale vengono valutati anche i conflitti ‘potenziali’ e gli interessi non economici fra pubblico e privato. Dove sono finiti? Sono spariti dal testo. E non per colpa nostra.</p>
    <p><hi rend="#b">In Aula presenterete degli emendamenti per modificare il testo? </hi>In commissione abbiamo già provato a sistemare alcuni passaggi del testo. Per esempio aumentando di un anno l’impossibilità per un ex membro del governo di andare a lavorare in una società, pubblica o privata, il cui ambito di riferimento collima con quello per cui ricopriva la propria carica.</p>
    <p><hi rend="#b">E adesso? </hi>Chiederemo che il provvedimento venga modificato già a partire dall’articolo 1, per il quale il conflitto di interessi è relativo a “titolari di cariche politiche”. Lo reputiamo sbagliatissimo: preferiremmo infatti si parlasse di cariche “pubbliche”, coinvolgendo anche le pubbliche amministrazioni. Poi c’è il capitolo sanzioni: devono essere più puntuali e la platea dei destinatari va necessariamente allargata. Per non parlare del capitolo relativo all’Antitrust.</p>
    <p><hi rend="#b">Cos’è che non va in questo caso? </hi>La legge prevede che il numero dei suoi componenti, attualmente tre, di cui uno è il presidente, venga elevato a cinque. Il problema è che la nomina di questi due nuovi membri dell’authority diventerà l’occasione per operare l’ennesima lottizzazione partitica. Infatti è stato previsto un meccanismo per il quale il partito di maggioranza porterà a casa tre elementi su cinque, cioè più del 50%. Senza alcuna condivisione con le opposizioni, come avviene per i giudici della Consulta. Anche stavolta, manco a dirlo, fra la prima bozza e il testo che andrà in Aula c’è un abisso.</p>
    <p><hi rend="#b">Questo atteggiamento di chiusura sul conflitto di interessi è stato forse uno dei motivi per cui Renzi ha optato per l’accordo con Ncd sull’altro fronte caldo, le unioni civili?</hi><lb/> Chi ci conosce sa che il M5S non fa valutazioni di convenienza. Noi votiamo la legge sulle unioni civili ma senza violare le regole con canguri o altre pericolose forzature. Se Renzi chiederà al Parlamento il voto di fiducia al governo, che ovviamente non voteremo, significa che non si fida dei suoi e teme di andare sotto nelle votazioni di merito più delicate. Invece per una volta dovrebbe avere coraggio e non pensare solo alla poltrona, perché grazie al M5S, che ha detto sì al provvedimento, i numeri ci sono.</p>
    <p>
      <hi rend="#i">Twitter: @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>