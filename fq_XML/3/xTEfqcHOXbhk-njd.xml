<doc sitename="Il Fatto Quotidiano" title="Renzi al Colle da Napolitano. Berlusconi: &quot;Riforma Senato? Pronti a discutere&quot; - Il Fatto Quotidiano" author="RQuotidiano" date="2014-04-26" url="http://www.ilfattoquotidiano.it/2014/04/26/renzi-al-quirinale-da-napolitano-berlusconi-riforme-sono-le-nostre/964682/" hostname="ilfattoquotidiano.it" description="E’ durato un’ora l’incontro tra Matteo Renzi e Giorgio Napolitano al Quirinale. Un faccia a faccia chiesto ieri dal Capo dello Stato per fare il punto sul percorso delle riforme costituzionali, in particolare sull’intreccio legge elettorale – modifica del Senato. Il nodo, infatti, è proprio sui tempi dei due provvedimenti, visto che l’Italicum riguarda solo …" categories="Politica" tags="Giorgio Napolitano;Matteo Renzi;Silvio Berlusconi" fingerprint="a7a52073d953a364">
  <main>
    <head rend="h1">Renzi al Colle da Napolitano. Berlusconi: “Riforma Senato? Pronti a discutere”</head>
    <graphic src="https://st.ilfattoquotidiano.it/wp-content/uploads/2014/04/napolitano-renzi-interna-.jpg.jpg"/>
    <p>E’ durato un’ora l’incontro tra <hi rend="#b">Matteo Renzi e Giorgio Napolitano</hi> al <hi rend="#b">Quirinale</hi>. Un faccia a faccia chiesto ieri dal <hi rend="#b">Capo dello Stato</hi> per fare il punto sul percorso delle<hi rend="#b"> riforme costituzionali</hi>, in particolare sull’intreccio <hi rend="#b">legge elettorale</hi> – modifica del <hi rend="#b">Senato</hi>. Il nodo, infatti, è proprio sui tempi dei due provvedimenti, visto che l’<hi rend="#b">Italicum</hi> riguarda solo la<hi rend="#b"> Camera dei deputati</hi>, dando per scontata l’abolizione di <hi rend="#b">Palazzo Madama</hi> come organo elettivo. Il problema è che su quest’ultima riforma gli ostacoli sulla strada del governo Renzi non sono ancora stati superati. A partire dall’incognita di <hi rend="#b">Forza Italia</hi>. Tanto che, secondo i retroscena pubblicati sui quotidiani questa mattina, il premier sarebbe pronto a offrire al Colle un “piano B” in caso di mancanza di voti: estendere l’Italicum anche al Senato e andare al voto entro la <hi rend="#b">primavera 2015</hi>.</p>
    <p>La posizione di <hi rend="#b">Forza Italia</hi> resta indecifrabile, fatta di passi avanti e improvvise chiusure. Proprio oggi, in contemporanea con il colloquio Renzi-Napolitano, <hi rend="#b">Silvio Berlusconi</hi> torna a parlare delle riforme – nel corso della conferenza stampa a <hi rend="#b">Milano</hi> per la presentazione dei candidati <hi rend="#b">Forza Italia</hi> alle <hi rend="#b">Europee</hi> per la circoscrizione <hi rend="#b">Nord Ovest</hi> – rivendicandone la paternità (e non escludendo di volerle votare). “Le riforme che arrivano non sono quelle del signor Renzi ma <hi rend="#b">le nostre</hi>. Se c’è qualcuno che da vent’anni chiede e vuole fare le riforme, questo si chiama <hi rend="#b">Forza Italia</hi>, si chiama Silvio Berlusconi”. E smentisce le ricostruzioni dei giornali che parlano di un suo <hi rend="#b">passo indietro </hi>a riguardo. “I soliti sciocchi in malafede hanno accusato, come al solito, Berlusconi di non mantenere i patti e di non voler fare le riforme” e di voler “fare un passo indietro. Io nella mia <hi rend="#b">vita privata</hi>, nella mia vita da imprenditore e da uomo di Stato ho avuto una sola volta l’occasione di non mantenere la parola e non per colpa mia. Se c’è qualcuno che mantiene la parola data sono io”. Poi una nuova apertura: “Siamo pronti a sederci a un tavolo per discutere l’<hi rend="#b">effettiva composizione del Senato</hi>“. <ref target="http://www.ilfattoquotidiano.it/2014/04/24/berlusconi-da-lunedi-il-volontariato-campagna-elettorale-non-mi-sento-in-rincorsa/963071/">Insomma, una nuova apertura a meno di 48 dall’intervento a Porta a Porta</ref> un cui aveva definito “</p>
    <p><hi rend="#b">invotabile</hi>” la riforma del Senato. Per l’Italicum, invece, parole meno lusinghiere: “Abbiamo detto sì, ma la legge che sta venendo fuori è molto</p>
    <p><hi rend="#b">peggio del Porcellum</hi>“, ha aggiunto, ricordando che la legge elettorale “non è una riforma costituzionale” e precisando che “se si andasse al ballottaggio tutti i voti dei</p>
    <p><hi rend="#b">Cinque stelle</hi>andrebbero alla sinistra”. Ma l’orizzonte, riforme o meno, è quello delle elezioni politiche: “Si voterà sicuramente entro un anno e mezzo”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>