<doc sitename="Il Fatto Quotidiano" title="Bondi: &quot;Io servo pentito di Berlusconi: era brillante all'opposizione, fallimentare al governo. E' peggio del Conte Ugolino&quot; - Il Fatto Quotidiano" author="F Q" date="2015-12-28" url="http://www.ilfattoquotidiano.it/2015/12/28/bondi-io-servo-pentito-di-berlusconi-era-brillante-allopposizione-fallimentare-al-governo-e-peggio-del-conte-ugolino/2334961/" hostname="ilfattoquotidiano.it" description="Vuole essere dimenticato, dice, ma prima che si abbassi il sipario, trova il tempo per completare il suo “parricidio”. Anzi, no: è lui, Sandro Bondi, l’ex cantore delle gesta di Silvio Berlusconi, a dire che il leader di Forza Italia è come il Conte Ugolino della Divina Commedia, “quello che divora il cranio dei suoi …" categories="Politica" tags="Angelino Alfano;Denis Verdini;Fedele Confalonieri;Forza Italia;Sandro Bondi;Silvio Berlusconi" fingerprint="2f83b228f80fc22c">
  <main>
    <head rend="h1">Bondi: “Io servo pentito di Berlusconi: era brillante all’opposizione, fallimentare al governo. E’ peggio del Conte Ugolino”</head>
    <graphic src="https://st.ilfattoquotidiano.it/wp-content/uploads/2015/12/bondi-berlusconi-6751.jpg"/>
    <p>Vuole essere dimenticato, dice, ma prima che si abbassi il sipario, trova il tempo per completare il suo “parricidio”. Anzi, no: è lui,<hi rend="#b"> Sandro Bondi</hi>, l’ex cantore delle gesta di Silvio Berlusconi, a dire che il leader di <hi rend="#b">Forza Italia</hi> è come il <hi rend="#b">Conte Ugolino</hi> della <hi rend="#b">Divina Commedia</hi>, “quello che divora il cranio dei suoi figli. E questo riferimento culturale è in fondo lusinghiero, perché lo sguardo di Ugolino verso i figli è di disperazione, mentre quello di <hi rend="#b">Berlusconi</hi> è quasi intinto di <hi rend="#b">sadismo</hi>. In realtà sono giunto alla conclusione che non vi è alcuna grandezza tragica in lui”. Mai bilancio è stato più severo di quello di chi è stato per lunghi anni il braccio destro, il collaboratore più fidato, e ora – <ref target="http://www.ilfattoquotidiano.it/2015/03/31/forza-italia-bondi-repetti-lasciano-gruppo-senato-passano-misto/1554254/">9 mesi dopo l’abbandono del partito che aveva scelto </ref>dopo la fine dell’esperienza con il <hi rend="#b">Pci</hi> – <ref target="http://www.ilfattoquotidiano.it/2015/12/22/verdini-anche-bondi-e-repetti-nel-gruppo-al-senato-non-ce-alternativa-a-renzi/2325970/">approdato nel gruppo verdiniano di Ala, al Senato</ref>. In un’intervista a </p>
    <p><hi rend="#i">Repubblica</hi>l’ex ministro della Cultura e ex coordinatore del Pdl dice che il capo di Forza Italia “è stato</p>
    <p><hi rend="#b">brillante all’opposizione</hi>ma</p>
    <p><hi rend="#b">deludente</hi>se non</p>
    <p><hi rend="#b">fallimentare</hi>nell’arte di</p>
    <p><hi rend="#b">governare</hi>e nel portare a compimento quegli accordi politici che avrebbero cambiato in meglio il nostro Paese”. Dice di aver fatto “molti, troppi errori”, ammette di essere stato un “servo” di Berlusconi: “Sono stato anche questo. Quando forse un giorno verranno pubblicate le mie lettere indirizzate nel corso di vent’anni a Berlusconi, frutto del mio lavoro di consigliere politico, si comprenderà qual è stata davvero la mia figura”.</p>
    <p>Anzi, di più: “Berlusconi <hi rend="#b">ci lasciava giocare</hi> con la <hi rend="#b">politica</hi> e con le<hi rend="#b"> idee</hi>, fino a che <hi rend="#b">non toccavamo</hi> la sostanza dei suoi <hi rend="#b">interessi</hi> e del suo <hi rend="#b">potere</hi>. Ricordo che, quando ero ministro, osai parlare di un canale televisivo pubblico dedicato alla cultura senza pubblicità. Subito, il pur mite <hi rend="#b">Fedele Confalonieri</hi> mi redarguì bruscamente”. Bondi sembra togliersi dopo anni, ora che Forza Italia vive momenti più che difficili, qualche sassolino, concedendo anche alcuni onori perfino ad <hi rend="#b">Angelino Alfano</hi>, una volta additato come traditore e disertore: “La nostra autonomia politica era pari a zero. L’unico ad aver avuto la forza e il coraggio di un gesto di indipendenza è stato <hi rend="#b">Angelino Alfano</hi>. All’epoca mi opposi a lui, nonostante l’amicizia che ci legava, per l’ennesimo atto di sottomissione a Berlusconi. Pure <hi rend="#b">Fitto</hi> e <hi rend="#b">Verdini</hi> furono in prima linea contro la scelta di Alfano, ma poco dopo Berlusconi li trattò alla stessa stregua. Mi creda, anche chi è rimasto, prima o poi sopporterà questa sorte”.</p>
    <p>E quanto gli interessi di Berlusconi entrassero nella gestione della cosa pubblica Bondi lo capì quando fu convocato a Palazzo Grazioli, al crepuscolo dell’ultimo governo di centrodestra. Nonostante ciò che disse in seguito – racconta l’ex ministro – diede il via libera a <hi rend="#b">Monti</hi> durante una riunione a Palazzo Grazioli nel corso della quale ci fece preliminarmente ascoltare in viva voce ciò che ne pensavano<hi rend="#b"> Ennio Doris</hi> di Mediolanum e l’amministratore delegato di Mediobanca <hi rend="#b">Alberto Nagel</hi>. In questo modo eravamo messi sull’avviso della sua decisione”. In quelle telefonate “entrambi sostennero che la situazione economica e finanziaria del paese era <hi rend="#b">disperata</hi> e non vi era altra possibilità che quella di dare vita a un governo tecnico sostenuto anche da Forza Italia”. Vale a dire quello che Brunetta e lo stesso Berlusconi ora definiscono un “colpo di Stato”, sulla quale servirebbe una commissione d’inchiesta.</p>
    <code>
      <p>Pur di dare addosso a B <ref target="https://twitter.com/repubblicait">@repubblicait</ref> resuscita pure i morti <ref target="https://t.co/bdF4mzpYPp">https://t.co/bdF4mzpYPp</ref><ref target="https://t.co/bdF4mzpYPp">https://t.co/bdF4mzpYPp</ref><ref target="https://t.co/deqdYTlTo4">pic.twitter.com/deqdYTlTo4</ref></p>
      <p>— Roberto Maroni (@RobertoMaroni_) <ref target="https://twitter.com/RobertoMaroni_/status/681413074369294336">28 Dicembre 2015</ref></p>
    </code>
    <p><hi rend="#b">Denis Verdini</hi>, invece, ha avuto il “merito” di aver aiutato “Berlusconi a rientrare in gioco, ottenendo da Renzi un riconoscimento politico non scontato e dovuto. Silvio avrebbe potuto utilizzare quest’ultimo attestato come un’opportunità per lasciare una memoria positiva del suo ruolo nella storia d’Italia, ma l’ha rifiutata e sprecata”. Oggi, conclude Bondi, “Forza Italia è <hi rend="#b">incomprensibile</hi> per chi non conosca la <hi rend="#b">vita privata</hi> di Berlusconi. Più che la politica, la letteratura e forse la psicologia possono dare un’interpretazione alla sua <hi rend="#b">parabola esistenziale</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>