<doc sitename="Il Fatto Quotidiano" title="Forza Italia, Berlusconi: &quot;Ora i giovani si affianchino ai 'superstiti' del partito&quot; - Il Fatto Quotidiano" author="RQuotidiano" date="2013-11-20" url="http://www.ilfattoquotidiano.it/2013/11/20/forza-italia-berlusconi-ora-servono-i-giovani-per-la-rivoluzione-liberale/785176/" hostname="ilfattoquotidiano.it" description="Forza Italia è appena nata che ha già bisogno di linfa nuova. Silvio Berlusconi lo ha detto un paio di giorni fa a Villa Gernetto, dove ha incontrato circa 150 giovani dei circoli coordinati da Marcello Dell’Utri. “Alcuni se ne sono andati, i più giovani sono diventati adulti, qualcuno è diventato un vecchietto quindi c’è bisogno …" categories="Politica" tags="Forza Italia;Silvio Berlusconi" fingerprint="2ebe494dd864238d">
  <main>
    <head rend="h1">Forza Italia, Berlusconi: “Ora i giovani si affianchino ai ‘superstiti’ del partito”</head>
    <graphic src="https://st.ilfattoquotidiano.it/wp-content/uploads/2013/11/berlusconi.jpg" alt="Silvio Berlusconi"/>
    <p><hi rend="#b">Forza Italia</hi> è appena nata che ha già bisogno di linfa nuova.<hi rend="#b"> Silvio Berlusconi</hi> lo ha detto un paio di giorni fa a Villa Gernetto, dove ha incontrato circa 150 giovani dei circoli coordinati da <hi rend="#b">Marcello Dell’Utri</hi>. “Alcuni se ne sono andati, i più giovani sono diventati adulti, qualcuno è diventato un vecchietto quindi c’è bisogno di linfa nuova, di un entusiasmo, di gente giovane che venga a schierarsi di fianco ai superstiti per portare avanti questa rivoluzione liberale che noi abbiamo sempre detto di voler organizzare nel nostro Paese”. Il Cavaliere è tornato anche sull’esito del consiglio nazionale: “Sempre la minoranza, così si fa in democrazia, ha accettato il voto e la decisione della maggioranza, non questa volta, avete visto che è successo, se ne sono andati”. Quanto ha detto Berlusconi è stato pubblicato sul sito “Italia chiama Italia” e poi rilanciato da quello di <hi rend="#i">Europa</hi>. </p>
    <p>“E’ venuta fuori – rivela Berlusconi – l’idea di dividere in due il movimento (il partito è una parola che non mi piace perché significa parte, mentre invece Forza Italia è un’idea ecumenica che vuole rivolgersi a tutti): da una parte la struttura del partito, che risente moltissimo dell’età. Cosa succede in tutti i partiti? Non è una <hi rend="#b">patologia</hi> solo di Forza Italia: in tutti i partiti a poco a poco la passione, l’entusiasmo iniziale si trasformano in assuefazione al mestiere, alla professione della politica, al piccolo potere…”. A questo punto però il video si interrompe.</p>
    <p>Secondo l’ex presidente del Consiglio c’è “anche bisogno di protagonisti rilevanti. Avevamo <hi rend="#b">Urbani</hi>, <hi rend="#b">Baget Bozzo</hi>, <hi rend="#b">Colletti</hi>, <hi rend="#b">Melograni</hi> e lo stesso <hi rend="#b">Tremonti</hi>, che si è aggiunto a noi dopo e che non sapevamo che era <hi rend="#b">pazzo</hi>, ma era sicuramente molto dotto ed esperto e parlava molto bene. Tutte queste persone non ci sono più e dobbiamo tampinare qualcuno nelle università per ricostruire un trust di cervelli da dedicare al programma e alla formazione”.</p>
    <p>Nel suo discorso Berlusconi sembra voler dare nuova energia a Forza Italia anche dandole due “anime”. “Da una parte, la struttura del partito che risente moltissimo dell’età”. Una “patologia” di tutti i partiti, dice. “A poco a poco – sottolinea – l’entusiasmo iniziale si trasforma in assuefazione al mestiere, alla professione della politica, al piccolo potere”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>