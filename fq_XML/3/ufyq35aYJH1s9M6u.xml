<doc sitename="Il Fatto Quotidiano" title="Russia, parata militare per ricordare la vittoria sovietica sul nazismo. Ci sono Cuba e Cina, disertano i leader occidentali - Il Fatto Quotidiano" author="F Q" date="2015-05-09" url="http://www.ilfattoquotidiano.it/2015/05/09/russia-parata-militare-per-ricordare-la-vittoria-sovietica-sul-nazismo-ci-sono-presidenti-di-cuba-e-cina-assenti-leader-occidentali/1666223/" hostname="ilfattoquotidiano.it" description="Una parata militare sulla piazza Rossa di Mosca per il 70esimo anniversario della vittoria sovietica sul nazismo. Sfilano 15mila soldati russi, 1.300 militari stranieri, circa 200 mezzi corazzati e 143 tra aerei ed elicotteri, in quella che è stata annunciata come la più imponente parata della Russia contemporanea. La maggior parte dei leader occidentali ha …" categories="Mondo" tags="Russia;Silvio Berlusconi;Vladimir Putin" fingerprint="adfe43bf7a0201b5">
  <main>
    <head rend="h1">Russia, parata militare per ricordare la vittoria sovietica sul nazismo. Ci sono Cuba e Cina, disertano i leader occidentali</head>
    <graphic src="https://st.ilfattoquotidiano.it/wp-content/uploads/2015/05/Russia-675.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-13-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-14-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-15-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-16-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-17-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-18-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-19-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-20-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-2-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-12-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-11-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-10-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-9-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-8-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-7-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-6-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-5-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-4-200x200.jpg"/>
    <graphic src="https://st.ilfattoquotidiano.it/wp-content/uploads/2015/05/Russia-3-200x200.jpg"/>
    <p>Una parata militare sulla <hi rend="#b">piazza Rossa</hi> di Mosca per il 70esimo anniversario della vittoria sovietica sul nazismo. Sfilano 15mila soldati russi, 1.300 militari stranieri, circa 200 mezzi corazzati e 143 tra aerei ed elicotteri, in quella che è stata annunciata come la più imponente parata della Russia contemporanea.</p>
    <p>La maggior parte dei leader occidentali ha declinato l’invito del Cremlino a causa della crisi ucraina. Meno della metà dei 68 leader mondiali invitati siede in tribuna (per il 60esimo erano invece presenti 53 tra capi di Stato e di governo). Tra i presenti spicca <hi rend="#b">Xi Jinping</hi>, presidente della Cina con cui Mosca ha stretto una partnership strategica a tutto campo. Oltre a lui, i presidenti di India, Sudafrica e Cuba. E il segretario generale dell’Onu, <hi rend="#b">Ban Ki-Moon</hi>. Per la prima volta è stato osservato un minuto di silenzio in ricordo delle vittime della seconda guerra mondiale. Polemico per la decisione dell’Italia di non partecipare alla parata <hi rend="#b">Silvio Berlusconi</hi> che in una lettera al <hi rend="#i">Corriere della Sera</hi> ha detto: “L’assenza è la dimostrazione di una miopia dell’Occidente che lascia amareggiato chi, come me, da presidente del Consiglio ha operato incessantemente per riportare la Russia, dopo decenni di <hi rend="#b">Guerra fredda</hi>, a far parte dell’Occidente”. E ha concluso: “La scelta di non essere presenti a Mosca è prima di tutto una mancanza di rispetto al contributo decisivo della Russia alla vittoria su Hitler nel 1945”. </p>
    <p>La parata militare di oggi è per la Russia anche un’occasione per sfoggiare la propria potenza bellica in quella che è una vera e propria vetrina dei più moderni moderni mezzi militari russi: il pezzo forte della sfilata è il <hi rend="#b">carro armato T-14 Armata</hi>, nuova punta di diamante dell’esercito russo, ma sono presenti anche numerosi altri nuovi mezzi corazzati e complessi missilistici. I ministri degli Esteri di Italia e Francia, <hi rend="#b">Paolo Gentiloni e Laurent Fabius</hi>, non presenziano alla parata, ma parteciperanno alla cerimonia di deposizione dei fiori alla Tomba del Milite Ignoto, nei Giardini Aleksandrovskij, e al successivo ricevimento al Cremlino con i capi delle delegazioni e il corpo diplomatico. Domenica 10 maggio sarà invece la cancelliera tedesca <hi rend="#b">Angela Merkel</hi> a deporre una corona di fiori al milite ignoto prima di essere ricevuta da Putin.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>