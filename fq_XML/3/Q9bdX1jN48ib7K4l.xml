<doc sitename="Il Fatto Quotidiano" title="Blocco degli stipendi, Graziella Nardini: chi è la signora che fa tremare il governo - Il Fatto Quotidiano" author="Anna Morgantini" date="2015-06-05" url="http://www.ilfattoquotidiano.it/2015/06/05/blocco-degli-stipenti-graziella-nardini-chi-e-la-signora-che-fa-tremare-il-governo/1752219/" hostname="ilfattoquotidiano.it" description="Si chiama Graziella Nardini. Ha 58 anni, un marito, un figlio, e soprattutto un lavoro: è assistente giudiziaria presso il tribunale di Ravenna. Lavora all’ufficio economato, ha 19 anni di anzianità, è inquadrata al V livello e porta a casa 1.400 euro al mese, netti, «compresi gli 80 euro elargiti da Renzi». E’ lei la …" categories="Palazzi &amp; Potere" tags="Corte Costituzionale;Enrico Letta;Matteo Renzi;Ministero della Giustizia;Silvio Berlusconi" fingerprint="ecbd5f1ef1aeef31">
  <main>
    <head rend="h1">Blocco degli stipendi, Graziella Nardini: chi è la signora che fa tremare il governo</head>
    <graphic src="https://st.ilfattoquotidiano.it/wp-content/uploads/2015/02/corte-costituzionale-675.jpg"/>
    <p>Si chiama <hi rend="#b">Graziella Nardini</hi>. Ha 58 anni, un marito, un figlio, e soprattutto un lavoro: è <hi rend="#b">assistente giudiziaria presso il tribunale di Ravenna</hi>. Lavora all’ufficio economato, ha 19 anni di anzianità, è inquadrata al V livello e porta a casa 1.400 euro al mese, netti, «compresi gli 80 euro elargiti da Renzi».<lb/> E’ lei la <hi rend="#b">pericolosa avversaria dei conti pubblici italiani,</hi> stando all’allarme rosso lanciato ieri nientemeno che dall’<hi rend="#b">avvocatura dello Stato</hi>: una maggiore spesa di 35 miliardi di euro per sanare il passato, più altri 13 miliardi l’anno a partire dal 2016, travolgerà il Paese se la <hi rend="#b">Corte costituzionale </hi>(nella foto una immagine della sede)<hi rend="#b">,</hi> il prossimo 23 giugno, accoglierà il <hi rend="#b">ricorso «Nardini + 59»</hi> contro il blocco degli stipendi nella Pubblica Amministrazione. Ossia il ricorso che proprio Graziella, segretaria ravennate della <hi rend="#b">federazione Confsal-Unsa,</hi> uno dei sindacati autonomi più forti tra i<hi rend="#b"> dipendenti del ministero della Giustizia</hi>, ha presentato insieme ad altri 59 colleghi.</p>
    <p><hi rend="#b">STRETTAMENTE PERSONALE</hi> In pratica, <hi rend="#b">tutto il personale</hi> in servizio al tribunale di Ravenna ha fatto <hi rend="#b">causa</hi> al datore di lavoro, il <hi rend="#b">ministero della Giustizia,</hi> sostenendo l’incostituzionalità del blocco degli stipendi e della contrattazione deciso dal governo di <hi rend="#b">Silvio Berlusconi</hi> per gli anni 2011-2013, prorogato per il 2014 dal governo di <hi rend="#b">Enrico Letta</hi> e poi di nuovo per il 2015 dal governo di <hi rend="#b">Matteo Renzi.</hi> Ricorsi perfettamente uguali a quello di Ravenna sono stati presentati in altri <hi rend="#b">80-90 tribunali italiani,</hi> a partire da quello di Milano, dove lo scoperto dell’organico ha raggiunto quasi il 50 per cento.</p>
    <p><hi rend="#b">STIPENDI BLOCCATI</hi> Spiega Graziella Nardini, dal suo punto di vista: «Oggi è di moda dare addosso ai dipendenti pubblici, noti <hi rend="#b">fannulloni</hi> che rubano lo stipendio, ma nessuno sa in quali condizioni ci troviamo a lavorare. Gli <hi rend="#b">stipendi sono bloccati</hi><hi rend="#b">al 2009</hi>, e non sono certo da favola: il livello più basso, l’usciere-commesso, porta a casa circa 1.000 euro al mese. Gli straordinari non vengono pagati, i cancellieri aspettano ancora le indennità di udienza dal 2013, il fondo incentivante è fermo, <hi rend="#b">l’informatizzazione</hi> è una favola…» Non solo: «Dal 2010 c’è il <hi rend="#b">blocco del turn over</hi>, col risultato che, solo al tribunale di Ravenna, da un centinaio di dipendenti ci siamo ridotti a una sessantina. La forza lavoro si è quasi dimezzata, mentre il <hi rend="#b">carico di lavoro</hi> per chi è rimasto in servizio è esattamente raddoppiato. In cambio, però, nessun riconoscimento e nessuna progressione di carriera».</p>
    <p><hi rend="#b">GIUSTIZIA A CORTE</hi> Tutti elementi che hanno spinto il giudice del lavoro del tribunale di Ravenna, <hi rend="#b">Roberto Riverso</hi>, a dichiarare «rilevante e non manifestamente infondata» la <hi rend="#b">tesi di incostituzionalità</hi> del blocco stipendiale sollevata dai lavoratori e dal sindacato, investendo la <hi rend="#b">Consulta</hi> della questione con l’ordinanza numero 125 del 28 febbraio 2014. Dopo 16 mesi, finalmente, alla Corte si terrà l’udienza: relatrice sarà <hi rend="#b">Silvana Sciarra,</hi> docente di diritto del lavoro al Dipartimento di Scienze giuridiche dell’Università di Firenze, <hi rend="#b">eletta alla Corte grazie ai voti dei Cinque Stelle</hi>. Per intenderci: la stessa giurista che è stata relatrice della <hi rend="#b">sentenza-bomba</hi> con cui la Consulta ha dichiarato<hi rend="#b"> incostituzionale il blocco della perequazione sulle pensioni</hi> superiori a tre volte il minimo Inps.</p>
    <p><hi rend="#b">ALLARME GENERALE</hi> Quella sentenza ha scatenato il <hi rend="#b">panico</hi> nel governo (avrebbe dovuto cacciare <hi rend="#b">19 miliardi per i rimborsi</hi>, ma Renzi si è poi inventato un «<hi rend="#b">bonus</hi>» parziale su cui pioveranno inevitabilmente altri ricorsi), ma ancora peggiore è stato l’<hi rend="#b">allarme scattato alla Ragioneria generale dello Stato</hi> in vista di una nuova, possibile sconfitta sul fronte del blocco stipendi. Dalla ragioneria all’Avvocatura, perciò, sono arrivati <hi rend="#b">conti allarmatissimi </hi>sul possibile costo di una eventuale sentenza di incostituzionalità, e questi conti sono finiti dritti nella memoria depositata ieri dall’avvocato <hi rend="#b">Vincenzo Rago:</hi> «L’onere conseguente alla contrattazione di livello nazionale, per il periodo 2010-2015, relativo a tutto il personale pubblico, non potrebbe essere inferiore a 35 miliardi di euro, con un effetto strutturale di circa 13 miliardi di euro, a decorrere dal 2016».</p>
    <p><hi rend="#b">CON TANTE STIME</hi> Per Graziella, come per la Confsal-Unsa, le <hi rend="#b">stime</hi> sono ben diverse. I dipendenti dell’intera pubblica amministrazione (comprese forze armate e corpi di polizia) sono 3,23 milioni e nell’anno 2013 sono costati 158,2 miliardi di euro. Secondo il sindacato, qualora la Corte costituzionale dichiarasse illegittimo il blocco degli stipendi e ordinasse la <hi rend="#b">restituzione del “maltolto”</hi> a tutti quanti, il costo per gli anni 2010-2014 sarebbe pari a <hi rend="#b">10,6 miliardi di euro</hi> tenendo come riferimento il 6,7 per cento dell<hi rend="#b">’Ipca,</hi> il<hi rend="#b"> tasso di inflazione</hi> al consumo per il periodo considerato, e a 13,6 miliardi considerando l’<hi rend="#b">inflazione reale</hi> (8,6%). In entrambi i casi, però, «si tratterebbe di un costo comprensivo degli oneri previdenziali e assistenziali e delle imposte a carico del datore di lavoro». Traduzione: «per la contabilità pubblica, comporta un indebitamento netto pari alla metà delle precedenti quantificazioni». <hi rend="#b"> E per il futuro?</hi> «Con i dati inflazionistici programmati nel <hi rend="#b">Def (Documento economia e finanza 2014),</hi> con un’Ipca pari al 4,4 per cento per il triennio 2015-2017, avremmo un costo progressivo che, a regime nel 2017, sarebbe di circa<hi rend="#b"> 6,9 miliardi di euro,</hi> comprensivo degli oneri previdenziali e delle imposte a carico del datore di lavoro» fa sapere via comunicato il segretario generale del Confsal-Unsa <hi rend="#b">Massimo Battaglia.</hi></p>
    <p><hi rend="#b">GIUDICI O CONTABILI</hi> Ma se le cifre sono davvero queste, perché tanto allarmismo da parte della Ragioneria dello Stato? «A noi questa sembra una <hi rend="#b">strategia</hi> ben precisa, tesa a condizionare la Corte Costituzionale e indurla ad emettere una <hi rend="#b">sentenza</hi> in cui il principio politico-economico del “<hi rend="#b">pareggio di bilancio</hi>”, articolo 81 della Costituzione,<hi rend="#b"> abbia il sopravvento</hi>, senza alcun bilanciamento, <hi rend="#b">sugli interessi dei lavoratori</hi>. Ma avrà pure un significato il fatto che gli articoli a tutela del lavoro e dei lavoratori siano nella <hi rend="#b">prima parte della Costituzione</hi>, quali diritti fondamentali, mentre l’articolo 81 si trova nella seconda parte. E non è un caso che l’articolo 1 reciti “l’Italia è una Repubblica fondata sul lavoro”, anzichè sul pareggio di bilancio» riflette <hi rend="#b">Pasquale Lattari,</hi> l’avvocato che assiste «Graziella Nardini + 59» e il suo sindacato. «Questa non è solo una questione di soldi e di carriere, ma di rispetto della Costituzione. E nessuno se ne accorge». Quanto a lei, Graziella, non si fa impressionare: «<hi rend="#b">I giudici devono fare i giudici, non i contabili</hi>» dice. «Se cominciano a ragionare in termini di eventuali costi delle sentenze, <hi rend="#b">possiamo cancellare la parola “giustizia</hi>” dal vocabolario italiano».</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>