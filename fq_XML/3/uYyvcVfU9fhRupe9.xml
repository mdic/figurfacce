<doc sitename="Il Fatto Quotidiano" title="&quot;Ho 85 anni e sono marxista. Per questo ho lanciato le uova contro Berlusconi&quot; - Il Fatto Quotidiano" author="RQuotidiano" date="2014-01-22" url="http://www.ilfattoquotidiano.it/2014/01/22/ho-85-anni-e-sono-un-marxista-per-questo-ho-lanciato-le-uova-allincontro-renzi-berlusconi/853561/" hostname="ilfattoquotidiano.it" description="Sul Fatto Quotidiano del 19/1/14 è detto – a pag. 4 – che l’auto di Berlusconi, avvicinandosi all’entrata laterale del Pd (per l’incontro col suo segretario Renzi) “si becca un paio di uova provenienti da una sparuta truppa di G. Mascia e Popolo Viola che si spiaccicano sul cofano al grido ‘Vergogna! Vergogna!’”. E …" categories="Cronaca" tags="Matteo Renzi;PD;Silvio Berlusconi" fingerprint="6d6dc615f94fa430">
  <main>
    <head rend="h1">“Ho 85 anni e sono marxista. Per questo ho lanciato le uova contro Berlusconi”</head>
    <graphic src="https://st.ilfattoquotidiano.it/wp-content/uploads/2014/01/uova_640.jpg"/>
    <p>Sul <hi rend="#i">Fatto Quotidiano</hi> del 19/1/14 è detto – a pag. 4 – che l’auto di Berlusconi, avvicinandosi all’entrata laterale del Pd (per l’incontro col suo segretario Renzi) “si becca un paio di uova provenienti da una sparuta truppa di <hi rend="#b">G. Mascia</hi> e <hi rend="#b">Popolo Viola</hi> che si spiaccicano sul cofano al grido ‘Vergogna! Vergogna!’”. E c’è anche la foto di un uovo sfranto sul lunotto posteriore dell’auto. Ora – dato che<hi rend="#b"> sono l’autore del lancio</hi> delle due uova – tengo a precisare che non faccio parte di nessuna truppa del Mascia (che non so chi sia) e del Popolo Viola o di altri gruppettini analoghi.</p>
    <p>Sono, invece, un vecchio di 85 anni, <hi rend="#b">convintamente marxista</hi> che, dopo una vita di lotte per la sinistra di classe (F.G.S./Psdi; Psi: Pci; RC; Com.It.), si ritrova senza un<hi rend="#b"> partito marxista</hi>, grazie alla distruzione che<hi rend="#b"> Craxi</hi> fece del Psi, e <hi rend="#b">Occhetto</hi>, <hi rend="#b">D’Alema</hi>,<hi rend="#b"> Veltroni</hi>,<hi rend="#b"> Fassino</hi>, <hi rend="#b">Violante</hi> e complici vari hanno fatto del<hi rend="#b"> Pci</hi>, cioè del vero, grande e unico partito riformista, democratico italiano. A seguito di tale distruzione ci ritroviamo ora con un <hi rend="#b">Pd</hi> (che è una nuova Dc) che è finito (…). Questa disgustosa realtà è stata aggravata quando – dopo l’Epifania – si sono diffuse le “voci” su un incontro che il<hi rend="#b"> Renzi</hi> voleva avere col<hi rend="#b"> Berlusconi</hi>! Voci che si sono concretizzate: il 18/1, alle ore 16, presso la sede della Direzione del Pd, a via del Nazareno; di un partito che avrebbe (o dovrebbe avere) tra i suoi vecchi storici dirigenti uomini come <hi rend="#b">Enrico Berlinguer</hi> e <hi rend="#b">Aldo Moro</hi>! E questa scelta mi è sembrata una vera profanazione, un insulto folle… E a questo punto mi è esplosa una tale rabbia, una tale indignazione che mi sono detto che dovevo esternarla in qualche modo; e così mi è venuta l’idea di fare una cosa che non ho mai fatto in vita mia e, cioè, il lancio di uova contro il Berlusconi e il Renzi.</p>
    <p>Così mi sono messo quattro uova nelle tasche del cappotto e alle 15:30 ero al Nazareno, dove pensavo di trovare<hi rend="#b"> centinaia di compagni ferocemente incazzati</hi> (a cominciare da quelli del partito di M. Rizzo che in mattinata avevano concluso il loro congresso in via dei Frentani), fronteggiati da centinaia di celerini. E invece, tra via del Bufalo, via della Mercede e L.go di S. Andrea delle Fratte, c’erano un centinaio scarso di carabinieri, con 4/5 pulmini; una cinquantina di patetici contestatori vocianti… Ora, data la strettezza delle strade sopracitate, e lo schieramento dei cc, ho pensato che non mi sarebbe stato possibile nessun lancio ma, all’arrivo del corteo di Berlusconi il cordone si è dovuto aprire e, così, mi sono infiltrato potendo, però, lanciare solo due uova verso il lato destro e il vetro posteriore; solo due perché sono stato bloccato – senza violenza – da un maresciallo che, guardandomi incredulo, mi ha detto: “Ma che fa? Si fermi! Mi consegni un suo documento”. Gli ho consegnato la mia carta d’identità, l’ha controllata e mi ha detto “stia fermo qui”…</p>
    <p>Dopo una decina di minuti è tornato e mi ha ridato il documento, scuotendo la testa. Dato che avevo ancora due uova ho pensato di attendere l’uscita del Berlusconi per utilizzarle, ma <hi rend="#b">siamo stati allontanati</hi> – con una certa pesantezza – dai cc che ci hanno sospinto verso San Silvestro e verso P.za Mignanelli; e così non mi è stato possibile farlo. Sono, comunque, rimasto in loco fino alle 19:30, spostandomi di fronte al portone della direzione del Pd, per utilizzare le uova rimastemi ma poi è uscita la voce che il Renzi aveva fatto la conferenza stampa all’interno della Direzione e che non si sapeva quando e se sarebbe uscito dal portone principale. E così me ne sono andato. Questa, in estrema sintesi, è la <hi rend="#b">cronaca del mio gesto</hi>, scaturente da una delusione cosmica sull’assurda situazione politica italiana. E ora resto in attesa delle sue conseguenze legali, restando più che mai contento di averlo fatto.</p>
    <p>
      <hi rend="#b">Giuseppe Salomè</hi>
    </p>
    <p>
      <hi rend="#i">Da Il Fatto Quotidiano del 22 gennaio 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>