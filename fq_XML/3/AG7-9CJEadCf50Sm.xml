<doc sitename="Il Fatto Quotidiano" title="&quot;Meno male che Silvio c'è&quot; primo in classifica su Spotify: l'inno di Berlusconi è il brano più ascoltato in Italia - Il Fatto Quotidiano" author="F Q" date="2023-06-16" url="https://www.ilfattoquotidiano.it/2023/06/16/meno-male-che-silvio-ce-primo-in-classifica-su-spotify-linno-di-berlusconi-e-il-brano-piu-ascoltato-in-italia/7196618/" hostname="ilfattoquotidiano.it" description="L'inno di Berlusconi batte anche le hit estive" categories="Attualità" tags="Silvio Berlusconi;Spotify" fingerprint="b865f4bbd7fa72d">
  <main>
    <p>È al <hi rend="#b">primo posto</hi> dei brani più ascoltati in <hi rend="#b">Italia</hi>. E no, non si tratta di <hi rend="#i">Disco Paradise</hi>, il nuovo tormentone estivo di <hi rend="#b">Fedez</hi>, <hi rend="#b">Annalisa</hi> e degli <hi rend="#b">Articolo 31</hi>. Il pezzo che ha scalato la classifica <hi rend="#b">Viral 50 Italia</hi> di <hi rend="#b">Spotify</hi> è <hi rend="#i">Meno male che Silvio c’è, </hi>l’inno del <hi rend="#b">Popolo delle Libertà</hi> composto dall’autore veronese<hi rend="#b"> Andrea Vantini</hi>.</p>
    <p><hi rend="#b">Nulla di cui sorprendersi</hi>, visto che i brani della<hi rend="#b"> hit parade</hi> vengono selezionati attraverso un <hi rend="#b">algoritmo</hi>, che misura gli ascolti di ogni <hi rend="#b">singolo pezzo</hi> e le relative condivisioni: dopo la morte di <hi rend="#b">Silvio Berlusconi</hi> gli utenti si sono quindi messi all’ascolto del celebre brano che nel<hi rend="#b"> 2008</hi> ha accompagnato la <hi rend="#b">coalizione azzurra</hi> durante la sua vittoria alle elezioni politiche, in quello che fu il quarto e ultimo mandato del <hi rend="#b">Cavaliere</hi>. Tanto che l’inno ha scalato la classifica di <hi rend="#b">Spotify</hi>, conquistando il primo posto e lasciando rispettivamente al secondo e al terzo <hi rend="#i">Vetri neri</hi> di <hi rend="#b">Ava</hi>, <hi rend="#b">Anna</hi> e <hi rend="#b">capo Plaza</hi> e <hi rend="#i"> Come vuoi</hi> di <hi rend="#b">TheMa</hi>.</p>
    <p>“Quando lo conobbi anni fa ad <hi rend="#b">Arcore</hi> non sapevo esattamente se fossi nel <hi rend="#b">mondo reale</hi> o no. Ebbi timore di svegliarmi. Invece era la realtà: si sedette al pianoforte con me e suonammo insieme il brano che avevo scritto per lui <hi rend="#i">Meno male che Silvio c’è</hi>…” , ha dichiarato al <hi rend="#i">Corriere</hi> il compositore <hi rend="#b">Vantini, </hi>che ha raccontato anche com’è nato quello che sarebbe poi diventato l’inno utilizzato dal <hi rend="#b">centro-destra</hi>, scritto e musicato molti anni prima e proposto solo successivamente a Berlusconi.</p>
    <p>La stessa classifica dei <hi rend="#b">50 brani</hi> più ascoltati in <hi rend="#b">Italia</hi> ospita anche – ma solo al settimo posto – <hi rend="#i">Sarà per te </hi>di <hi rend="#b">Francesco Nuti</hi><hi rend="#i">, </hi>attore, regista, sceneggiatore, produttore cinematografico e cantante, che non calcava più le scene da diverso tempo e che è scomparso proprio lo stesso giorno del fondatore di<hi rend="#b"> Forza Italia</hi>.</p>
  </main>
  <comments/>
</doc>