<doc sitename="Il Fatto Quotidiano" title="&quot;Basta con Johnson, qui non vogliamo un Berlusconi nella vita politica&quot;: sulla Bbc l'ex premier è citato come modello negativo - Il Fatto Quotidiano" author="Giorgia Scaturro" date="2023-06-15" url="https://www.ilfattoquotidiano.it/2023/06/15/basta-con-johnson-qui-non-vogliamo-un-berlusconi-nella-vita-politica-sulla-bbc-lex-premier-e-citato-come-modello-negativo/7195492/" hostname="ilfattoquotidiano.it" description="Le parole di Max Hastings, il veterano del giornalismo sulla tv pubblica del Regno Unito" categories="Mondo" tags="Bbc;Boris Johnson;Regno Unito;Silvio Berlusconi" fingerprint="3f82766c0a26d515">
  <main>
    <head rend="h1">“Basta con Johnson, qui non vogliamo un Berlusconi nella vita politica”: sulla Bbc l’ex premier è citato come modello negativo</head>
    <graphic src="https://st.ilfattoquotidiano.it/wp-content/uploads/2023/06/15/berlusconi-johnson-1200-690x362.jpg"/>
    <p>“<hi rend="#b">Non vogliamo un Berlusconi</hi> nella vita politica britannica”. Mentre in Italia siamo ancora reduci dai funerali di <hi rend="#b">Silvio</hi><hi rend="#b">Berlusconi</hi>, glorificato su tutte le televisioni nazionali, in Gran Bretagna il veterano del giornalismo <hi rend="#b">Max Hastings</hi>, in diretta sulla tv di stato <hi rend="#i">Bbc</hi>, usa il suo nome per descrivere <hi rend="#b">un modello da evitare,</hi> se il fine è promuovere valori di <hi rend="#b">democrazia</hi> e <hi rend="#b">verità</hi> in politica. A smuovere la coscienza politica dei britannici è il rapporto shock su<hi rend="#b"> Boris Johnson</hi>, ex primo ministro e ora anche ex deputato, dopo che l’inchiesta indipendente della commissione parlamentare (<hi rend="#b">Privileges Committee</hi>) ha emesso il verdetto della vergogna: l’ex premier ha mentito alla <hi rend="#b">Camera dei Comuni</hi> sapendo di mentire in merito al <hi rend="#b">party-gate</hi>, ha provato ad<hi rend="#b"> intimorire la commissione</hi> e ha mostrato anche una “<hi rend="#b">finta ingenuità</hi>” nel coprire i <hi rend="#b">festini alcolici</hi> in lockdown, difendendoli come “<hi rend="#b">incontri di lavoro</hi>“, a cui avevano partecipato però anche la moglie <hi rend="#b">Carrie</hi> e la designer del loro appartamento a<hi rend="#b"> Downing Street</hi>.</p>
    <p>Nelle 108 pagine di conclusioni il Privileges Commitee definisce un<hi rend="#b"> reato senza precedenti</hi> mentire al proprio Parlamento e così l’opinione pubblica in Gran Bretagna sembra ora voler <hi rend="#b">staccare la presa</hi> sulla vita politica di Johnson, segnando una <hi rend="#b">morte elettorale</hi> che pare sempre più irreversibile. “E’ un rapporto devastante che sembra non solo criticare Boris Johnson ma volerlo seppellire – dice Hastings – questa è la conseguenza della sua condotta nel corso di molti anni ed era inevitabile che cercasse di usare quella che chiamiamo ‘Difesa Trump’ o ‘<hi rend="#b">Difesa</hi><hi rend="#b">Berlusconi</hi>’ ovvero presentarsi <hi rend="#b">come la vittima</hi> di tutto questo (un complotto ideato per colpirlo, <hi rend="#i">ndr</hi>). Adesso penso sia arrivato il momento della verità per il partito conservatore e per il popolo britannico: nella nostra politica vogliamo seguire la strada di <hi rend="#b">Trump</hi> e di <hi rend="#b">Berlusconi</hi>, in un’era caratterizzata dalla<hi rend="#b"> cultura delle celebrità</hi> in cui Boris Johnson ha una personalità molto più dirompente dei suoi rivali e nemici alla <hi rend="#b">Camera dei Comuni</hi> e pensa di avere il diritto per fare le proprie regole? Questa è la storia professionale di Boris Johnson che avevo assunto come giornalista al <hi rend="#i">Daily Telegraph</hi> perchè era brillante ma è sempre stato anche <hi rend="#b">un grande intrattenitore</hi> con<hi rend="#b"> scarsa propensione</hi> a dire la verità” racconta il veterano dei media britannici concludendo. “Dobbiamo ripristinare la verità in politica – conclude Hastings – E’ vitale per una democrazia <hi rend="#b">rigettare la ‘scuola di vita’ di Trump e Berlusconi</hi>“.</p>
    <p>I media britannici hanno scelto di dare un tributo a <hi rend="#b">Silvio Berlusconi</hi> battendo <hi rend="#b">breaking news</hi> sulla sua morte, senza però eliminare dalla loro copertura parole come <hi rend="#b">scandalo</hi>, <hi rend="#b">bunga</hi><hi rend="#b">bunga</hi>, <hi rend="#b">corruzione</hi>, <hi rend="#b">sciovinismo</hi> o <hi rend="#b">arroganza</hi>, vedasi il <hi rend="#i">Guardian</hi> – noto giornale di sinistra -, ma anche il <hi rend="#i">Times</hi> che lo ha definito da subito “<hi rend="#b">Scandalous celebrity PM</hi>” , il primo ministro<hi rend="#b"> celebrità dello scandalo</hi>.</p>
    <p>Resta da capire come l’esemplare verdetto della Commissione Parlamentare su Johnson possa smuovere le stanze della politica in Gran Bretagna dove i <hi rend="#b">conservatori</hi> si presenteranno agli elettori dopo 12 anni al governo e <hi rend="#b">un record di scandali</hi>, ma anche alle prossime elezioni negli<hi rend="#b"> Stati Uniti</hi>, per non parlare dell’Italia in un momento di tumulto e incertezza partitica all’alba della Seconda Repubblica.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>