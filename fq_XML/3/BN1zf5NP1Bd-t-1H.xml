<doc sitename="Il Fatto Quotidiano" title="Napoli, compravendita di senatori. Berlusconi al centro di una nuova inchiesta - Il Fatto Quotidiano" author="RQuotidiano" date="2014-02-12" url="http://www.ilfattoquotidiano.it/2014/02/12/napoli-compravendita-di-senatori-berlusconi-al-centro-di-una-nuova-inchiesta/878345/" hostname="ilfattoquotidiano.it" description="Svolta nell’inchiesta sulla compravendita di senatori. A Napoli, secondo le indiscrezioni riportate dai principali quotidiani, è stato aperto un nuovo filone di indagine che toccherebbe Silvio Berlusconi: una decina di parlamentari disponibili a votare contro il proprio partito in cambio di soldi o altri benefit. I reati che sarebbero stati ipotizzati, al momento senza indagati, …" categories="Politica" tags="Antonio Di Pietro;Caso Ruby;Compravendita Senatori;Corruzione;Corte Costituzionale;Gianfranco Fini;Napoli;Ruby;Sergio De Gregorio;Silvio Berlusconi" fingerprint="fcdd660eb11f725">
  <main>
    <head rend="h1">Napoli, compravendita di senatori. Berlusconi al centro di una nuova inchiesta</head>
    <graphic src="https://st.ilfattoquotidiano.it/wp-content/uploads/2014/01/berlusconi-640.jpg" alt="Silvio Berlusconi"/>
    <p>Svolta nell’inchiesta sulla <hi rend="#b">compravendita di senatori</hi>. A <hi rend="#b">Napoli</hi>, secondo le indiscrezioni riportate dai principali quotidiani, è stato aperto un nuovo filone di indagine che toccherebbe <hi rend="#b">Silvio Berlusconi</hi>: una decina di parlamentari disponibili a votare contro il proprio partito in cambio di soldi o altri benefit. I reati che sarebbero stati ipotizzati, al momento senza indagati, coinciderebbero con<hi rend="#b"> finanziamento illecito</hi> e <hi rend="#b">corruzione</hi>. </p>
    <p>I fatti in questione sarebbero il <hi rend="#b">voto sulla sfiducia</hi> al Cavaliere andato a vuoto il 14 dicembre 2010 e altre votazioni relative alle vicende giudiziarie che coinvolgevano l’ex premier. Si tratterebbe dei <hi rend="#b">casi Ruby</hi> e diritti televisivi. La convinzione dei magistrati, sostenute anche dalla testimonianza di <hi rend="#b">Sergio De Gregorio</hi>, l’ex senatore dell’<hi rend="#b">Idv</hi> che ha patteggiato nel primo filone dell’inchiesta una condanna a un anno e otto mesi, è che ci fosse un vero e proprio “sistema di elargizione” che ha coinvolto partiti e parlamentari. Anche per questo sarebbe stato acquisito dalla <hi rend="#b">Guardia di finanza</hi> l’elenco dei parlamentari che, nelle diverse occasioni, votarono contro l’indicazione del proprio partito in commissione e poi in aula. Intanto l’ex premier Romano Prodi, in un’intervista che andrà in onda giovedì 13 febbraio a <hi rend="#b">Servizio Pubblico</hi> ha dichiarato: ”Non mi costituirò parte civile. Non è Prodi che è stato offeso, ma è molto di più. È il Paese che è stato offeso: è il governo, è il Senato, sono i partiti italiani, è la democrazia italiana”.</p>
    <p>Le verifiche prenderebbero le mosse da quanto avvenuto il 14 dicembre del 2010 quando la <hi rend="#b">mozione di sfiducia</hi> a Berlusconi fu respinta alla Camera per 314 voti contro 311. Le indagini si focalizzerebbero sul ruolo decisivo dei quattro deputati di Fli – citati da <hi rend="#i">Corriere della Sera</hi> e <hi rend="#i">Repubblica</hi> – che si schierarono a favore del Cavaliere e contro l’indicazione del loro gruppo, guidato da <hi rend="#b">Gianfranco Fini</hi>: Catia Polidori, poi nominata sottosegretario allo Sviluppo; Maria Grazia Siliquini, poi designata nel Cda delle Poste; Giampiero Catone, diventato sottosegretario all’Ambiente; Silvano Moffa, eletto presidente della <hi rend="#b">commissione Lavoro della Camera</hi>.</p>
    <p>Gli accertamenti, affidati al<hi rend="#b"> Nucleo di polizia tributaria</hi>, puntano a scoprire eventuali collegamenti tra il voto dei quattro deputati e le loro successive nomine. Un altro momento sotto la lente della magistratura riguarderebbe la votazione del 5 aprile 2011, quando la Camera sollevò conflitto di attribuzione davanti alla <hi rend="#b">Corte Costituzionale</hi> sul caso Ruby. In questa occasione, scrive il <hi rend="#i">Messaggero</hi>, decisivi furono i voti dei Lib-dem Daniela Melchiorre e Danilo Tononi, oltre che dell’ex Mpa <hi rend="#b">Aurelio Misitì</hi>. Il giornale di Roma cita poi i parlamentari ex Fli “che a febbraio 2011 impedirono che Berlusconi fosse perquisito in relazione al caso Ruby”: Roberto Rosso, Giulia Cosenza e Luca Barbareschi.</p>
    <p>E’ intanto in corso a Napoli la seconda udienza del processo per la compravendita di parlamentari, in cui è imputato Berlusconi, dove è presente anche il faccendiere <hi rend="#b">Valter Lavitola</hi>. Tra i banchi come avvocato di parte civile di Italia dei valori, <ref target="http://www.ilfattoquotidiano.it/2014/02/11/compravendita-di-pietro-torna-in-toga-assiste-come-avvocato-litalia-dei-valori/876786/">è tornato anche Antonio Di Pietro, già protagonista dell’udienza di ieri</ref>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>