<doc sitename="Il Fatto Quotidiano" title="Diritti tv, multa Antitrust: mail, sms e contatti sospetti. Dentro Mediaset si diceva: &quot;Pier sente la vittoria in mano&quot; - Il Fatto Quotidiano" author="Andrea Tundo" date="2016-04-21" url="http://www.ilfattoquotidiano.it/2016/04/21/diritti-tv-multa-antitrust-mail-sms-e-contatti-sospetti-dentro-mediaset-si-diceva-pier-sente-la-vittoria-in-mano/2658139/" hostname="ilfattoquotidiano.it" description="Per Mediaset si tratta di un “teorema costruito sulla sabbia”. Infront parla di “fatti completamente travisati”. La Lega Calcio Serie A esprime “rammarico” e reputa “errata la ricostruzione dei dati istruttori”. Eppure la lettura del provvedimento dell’Antitrust racconta, grazie al supporto di mail e atti, come si sia arrivati a dividersi la torta dei diritti …" categories="Calcio" tags="Adriano Galliani;Infront;Lega Calcio;Mediaset;Mediaset Premium;Pier Silvio Berlusconi;Serie A;Silvio Berlusconi;Sky" fingerprint="4bac535a68ed68a9">
  <main>
    <head rend="h1">Diritti tv, multa Antitrust: mail, sms e contatti sospetti. Dentro Mediaset si diceva: “Pier sente la vittoria in mano”</head>
    <graphic src="https://st.ilfattoquotidiano.it/wp-content/uploads/2014/12/confalonieri-piersilvio-675.jpg"/>
    <p>Per <hi rend="#b">Mediaset</hi> si tratta di un “teorema costruito sulla sabbia”. <hi rend="#b">Infront</hi> parla di “fatti completamente travisati”. La<hi rend="#b"> Lega Calcio Serie A</hi> esprime “rammarico” e reputa “errata la ricostruzione dei dati istruttori”. Eppure la lettura del provvedimento dell’<hi rend="#b">Antitrust</hi> racconta, grazie al supporto di mail e atti, come si sia arrivati a dividersi la torta dei <hi rend="#b">diritti tv</hi> per il triennio 2015/18. <ref target="http://www.ilfattoquotidiano.it/2016/04/20/diritti-tv-multa-record-dellantitrust-51-milioni-mediaset-premium-altri-15-tra-sky-lega-calcio-e-infront/2655946/">Una spartizione che il 20 aprile ha portato a sanzioni per 66 milioni di euro nei confronti di Rti-Mediaset Premium, Sky, Lega Calcio e il suo advisor Infront.</ref> Basti pensare che le buste vengono aperte il 5 giugno 2014, l’assegnazione avviene 21 giorni dopo, eppure già tra il 6 e il 7 giugno in alcune </p>
    <p>
      <hi rend="#b">comunicazioni</hi>
    </p>
    <p><hi rend="#b">interne</hi>di Rti-Mediaset Premium viene prospettata la possibilità che “con l’avallo della Lega” l’allora rete della famiglia</p>
    <p><hi rend="#b">Berlusconi</hi>“risulti assegnataria dei pacchetti A o B”, per i quali le offerte di</p>
    <p><hi rend="#b">Sky</hi>erano migliori. Una mano, secondo l’Antitrust, arrivò da Infront, che in Italia fa capo a</p>
    <p><hi rend="#b">Marco Bogarelli</hi>, uomo da sempre vicino ad</p>
    <p><hi rend="#b">Adriano Galliani</hi>, vice presidente della Lega e amministratore delegato del</p>
    <p><hi rend="#b">Milan</hi>.</p>
    <p><hi rend="#b">“Pier sente la vittoria in mano”</hi><lb/> Sono passati appena due giorni dall’apertura delle buste, mail interna di <hi rend="#b">Mediaset</hi>: “Parto dal punto di vista di <hi rend="#b">PS</hi> (con ogni probabilità<hi rend="#b"> Piersilvio Berlusconi</hi>, nda) che vorrebbe vedere assegnato lo scenario A+D, tale scenario è perfetto per andare da <hi rend="#b">Sky</hi> a negoziare”. Chi scrive ragiona già sul fatto che Sky non digerirebbe l’assegnazione del <hi rend="#b">pacchetto A</hi> (trasmissione sul satellite) a Mediaset. Ma la soluzione è a portata di mano: “E’ ovvio tutto questo sarà possibile se la Lega e Infront fanno capire a Sky che è più probabile la nostra vittoria A+D, anche se potrebbe essere una vittoria di <hi rend="#b">Pirro</hi>”. Lo scambio prosegue: “Condivido quello che scrivi… Il dubbio ora è meglio vincere A+D, gestire le cause e poi con un punto di forza andare da Sky o far negoziare subito Infront? Credo sia meglio <hi rend="#b">negozi Infront</hi> così si evitano le cause, ma Pier come sembra non è dell’idea, perché sente la vittoria in mano di A+D. Comunque noi ci metteremo a lavorare agli scenari”. L’attività di <hi rend="#b">lobbying</hi> di Mediaset è forte. Va avanti con comunicati stampa ed “esercitando al contempo pressione sulla Lega e Infront” come si evince da un altro scambio di mail già pubblicato:<ref target="http://www.ilfattoquotidiano.it/2016/01/17/diritti-tv-le-mail-incriminate-tra-sky-e-mediaset-ce-labbiamo-fatta-psilvio-vuol-che-si-dica-che-ha-vinto-il-biscione/2382802/"> “PSilvio vuole pezzo domani che dica: ‘Ha vinto Mediaset‘. Lo devo dare anche a Brachino che fa lobbying pure lui”.</ref></p>
    <p><hi rend="#b">Il ruolo di Infront</hi><lb/> Secondo l’Antitrust, Infront avrebbe assunto <hi rend="#b">comportamenti</hi> “per la realizzazione di un ruolo di <hi rend="#b">leadership</hi> nel quadro dell’intesa” e “si è incaricata di elaborare e di suggerire la <hi rend="#b">condotta</hi>, dando impulso fondamentale all’esecuzione dell’accordo”. Vengono citati i “diversi contatti con le<hi rend="#b"> squadre di calcio</hi> anche al di fuori dell’assemblea per sostenere la posizione dell’impossibilità di un’assegnazione dei pacchetti A e B ad un unico <hi rend="#b">operatore</hi>” e l’invito rivolto a Sky per spingerlo alla conclusione dell’accordo di <hi rend="#b">sub-licenza</hi> per il pacchetto D con rinuncia al contenzioso in atto: “Nella giornata del 26 giugno 2014, il rappresentante di Infront chiama telefonicamente l’<hi rend="#b">Amministratore Delegato</hi> di Sky per comunicare come la <hi rend="#b">Lega</hi> avrebbe proceduto alle assegnazioni – scrive l’Antistrust – In tale <hi rend="#b">telefonata</hi> viene indicata la disponibilità di Rti/Mediaset Premium di sub-licenziare tale <hi rend="#b">ultimo pacchetto</hi> a Sky, indicando anche la disponibilità della Lega a procedere a richiedere le necessarie <hi rend="#b">autorizzazioni</hi> ai sensi del <hi rend="#b">Decreto Melandri</hi>”. Eppure il voto sarebbe arrivato solo in tarda serata.</p>
    <p><hi rend="#b">Sky voleva dividere i diritti della Champions</hi><lb/> Nei giorni precedenti sul banco delle <hi rend="#b">trattative</hi> erano finiti anche i diritti per la Champions League, detenuti in esclusiva da <hi rend="#b">Mediaset Premium</hi> per il triennio 2015-18. Per Sky si trattava di una “pregiudiziale” per arrivare a un accordo sulla Serie A. Ma il <hi rend="#b">Biscione</hi> considerava “assolutamente fondamentale” mantenere l’esclusiva. Infatti in una mail interna del 25 giugno si legge: “Fumata nera. Nessuna proposta da parte loro. Pregiudiziale loro è avere Champions al 50 per cento”. Nel ricercare una base per la <hi rend="#b">trattativa</hi>, quindi, secondo l’Antitrust, “Sky non ha tenuto condotte meramente <hi rend="#b">passive</hi>”, esplorando “attivamente soluzione negoziali” e rinunciando “a far valere le proprie <hi rend="#b">prerogative</hi> in maniera definitiva con la sottoscrizione della scrittura privata del 26 giugno 2014 che comprendeva la rinuncia a <hi rend="#b">qualsiasi contenzioso</hi>”.</p>
    <p><hi rend="#b">La difesa di Sky. Che avvicinò alcune squadre</hi><lb/> Il gruppo di <hi rend="#b">Murdoch</hi> si piega a tutto questo a valle del <hi rend="#b">tentativo</hi>, fallito, di imporre quello che le buste avevano decretato, ovvero la <hi rend="#b">vittoria</hi>. Per raggiungere l’obiettivo, Sky aveva preparato anche un’offensiva con “temi da spingere” per “mettere pressione sui club e sulla Lega di accettare le nostre offerte”. In quei giorni, gli uomini di <hi rend="#b">Murdoch</hi> incontrano anche alcune società per convincerle della possibilità di assegnare a Sky i pacchetti A e B. Il 18 giugno un faccia a faccia con l’Inter viene definito “molto positivo”. Nei documenti ispettivi raccolti dall’<hi rend="#b">Antitrust</hi> ci sono anche elementi che indicano l’esistenza di contatti “con la <hi rend="#b">Juventus</hi>, il Sassuolo, l’Atalanta, il <hi rend="#b">Palermo</hi>, la <hi rend="#b">Roma</hi> e la Sampdoria”. E in una mail interna di Sky si legge: “<hi rend="#b">Boga</hi> (Marco Bogarelli, nda) sta dicendo che se assegna A e B a Sky il D vale zero. Ho chiesto a <hi rend="#b">Roma</hi> e <hi rend="#b">Juve</hi> di tirare fuori la lettera di <hi rend="#b">Eurosport</hi>”.</p>
    <p><hi rend="#b">La Lega a Infront: “Eurosport sgradevole”</hi><lb/> Al bando, infatti, aveva partecipato anche <hi rend="#b">Eurosport</hi> con un’offerta, inferiore al minimo, per il pacchetto D. E nel momento in cui la situazione era in stallo, l’<hi rend="#b">emittente</hi> si era fatta avanti rappresentando ai presidenti delle singole società “il proprio interesse a partecipare ad una nuova <hi rend="#b">procedura</hi><hi rend="#b">competitiva</hi>”. Insomma, se il bando fosse stato annullato e rifatto, l’offerta sarebbe potuta migliorare. La mail recapitata ai club viene inviata anche alla <hi rend="#b">Lega</hi> che il 12 giugno risponde: “Intendiamo tranquillizzarvi sul fatto che la <hi rend="#b">Lega Serie A,</hi> nel rispetto dell’etica comportamentale che da sempre contraddistingue il proprio operato, applicherà con la massima attenzione e rigore le <hi rend="#b">norme</hi>”. Ma durante le ispezioni nella sede di Infront, scrive l’Antitrust, “emerge un atteggiamento di critica da parte della Lega rispetto a tale iniziativa di <hi rend="#b">Eurosport</hi>”. In una mail indirizzata a Infront e ai legali esterni dell’advisor, infatti, un rappresentante della Lega, si esprime così riguardo la <hi rend="#b">richiesta</hi> del terzo network che ha partecipato: “Trovo la comunicazione di Eurosport quantomeno sgradevole”. Del resto, sentenzia l’Antitrust, proprio la <hi rend="#b">Lega</hi> e Infront “di fatto hanno reso possibile la spartizione dei diritti alterando l’esito della gara”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>