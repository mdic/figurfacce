<doc sitename="Il Fatto Quotidiano" title="Caso Ablyazov, il Senato respinge mozione di sfiducia contro il ministro Alfano - Il Fatto Quotidiano" author="RQuotidiano" date="2013-07-19" url="http://www.ilfattoquotidiano.it/2013/07/19/caso-ablyazov-senato-respinge-mozione-sfiducia-contro-alfano/660478/" hostname="ilfattoquotidiano.it" description="Un ‘no’ (forte di 226 voti contrari su 294) per ‘salvare‘ il ministro Alfano, di cui è stata dimostrata, ha detto Enrico Letta,”la totale estraneità alla vicenda dell’espulsione di Alma Shalabayeva“. Ma anche e soprattutto per “consentire al governo di proseguire nella sua azione, per il bene del Paese”. È stato lo stesso presidente del Consiglio a esplicitare …" categories="Politica" tags="Angelino Alfano;Caso Ablyazov;Enrico Letta;Giorgio Napolitano;Kazakistan;Laura Puppato;Pietro Grasso;Renato Schifani;Sandro Bondi;Silvio Berlusconi" fingerprint="ade6357568a3612d">
  <main>
    <head rend="h1">Caso Ablyazov, il Senato respinge mozione di sfiducia contro il ministro Alfano</head>
    <graphic src="https://st.ilfattoquotidiano.it/wp-content/uploads/2013/05/alfano_interna.jpg" alt="Angelino Alfano"/>
    <p>Un ‘no’ (forte di 226 voti contrari su 294) per ‘<hi rend="#b">salvare</hi>‘ il ministro Alfano, di cui è stata dimostrata, ha detto <hi rend="#b">Enrico Letta</hi>,”<ref target="http://www.ilfattoquotidiano.it/2013/07/14/diario-di-alma-shalabayeva-cosi-mi-hanno-rimpatriata-in-kazakistan/655453/">la totale estraneità alla vicenda dell’espulsione di Alma Shalabayeva</ref>“. Ma anche e soprattutto per “consentire al governo di proseguire nella sua azione, per il bene del Paese”. È stato lo stesso presidente del Consiglio a esplicitare nel suo intervento la natura spiccatamente </p>
    <p><hi rend="#b">politica</hi>del voto odierno a Palazzo Madama sulla mozione di sfiducia presentata dal</p>
    <p><hi rend="#b">Movimento 5 stelle</hi>e da</p>
    <p><hi rend="#b">Sinistra Ecologia e Libertà</hi>nei confronti del vicepremier per il suo coinvolgimento nel caso kazako. E pazienza che M5s e Sel abbiano più volte ricordato come si trattasse di una mozione di sfiducia individuale, e non al Governo. Così evidentemente non era. Non a caso tutti i vertici della maggioranza si sono</p>
    <p><hi rend="#b">presentati</hi>compatti in Aula: il premier Letta a fianco di Alfano. E poco più in là anche</p>
    <p><hi rend="#b">Silvio Berlusconi</hi>, per sostenere il suo luogotenente all’interno dell’Esecutivo. E, com’era prevedibile, al termine della mattinata Alfano è stato riconfermato al suo posto. Respinta la mozione di sfiducia con 226 voti contrari, 55 favorevoli e 13 astenuti (</p>
    <p>
      <ref target="http://www.ilfattoquotidiano.it/2013/07/19/caso-ablyazov-senato-respinge-mozione-di-sfiducia-contro-ministro-alfano/660963/">).</ref>
    </p>
    <hi rend="#b">leggi la cronaca ora per ora</hi>
    <p>Ma, come certificano anche questi numeri (e in particolare i 13 astenuti), il <hi rend="#b">Partito Democratico</hi> si è spaccato. Ancora una volta. È stata <hi rend="#b">Laura Puppato</hi> ad annunciare che non tutti i senatori Pd si sarebbero adeguati alla <ref target="http://www.ilfattoquotidiano.it/2013/07/18/caso-ablyazov-senatori-renziani-pd-presenti-propria-mozione-di-sfiducia-contro-alfano/659748/">decisione presa ieri dalla riunione interna</ref>: “Alcuni di noi non voteranno in <hi rend="#b">ossequio</hi> al governo”, ha annunciato, scatenando grandi proteste in aula. E in un certo qual modo ha cominciato a palesarsi una <hi rend="#b">scollatura</hi> anche fra il Partito Democratico ‘regolare’ (non quello dei dissidenti) ed il <hi rend="#b">Governo Letta</hi>. Nel corso del suo intervento, infatti, il presidente del Consiglio aveva difeso a spada tratta il suo ministro: “L’espulsione di Alma Shalabayeva è per l’Italia motivo di imbarazzo e discredito, da cui dobbiamo sgomberare il campo. Per farlo abbiamo scelto la linea della totale trasparenza, con un’inchiesta che ha ricostruito la vicenda e chiarito la totale estraneità di Alfano”, aveva detto il premier. Liquidando rapidamente anche la questione della ‘<hi rend="#b">responsabilità oggettiva</hi>‘: “Su questo rinvio a<ref target="http://www.ilfattoquotidiano.it/2013/07/18/governo-napolitano-blinda-letta-alfano-se-cade-contraccolpi-irrecuperabili/659603/"> quanto detto dal Presidente della Repubblica</ref>“, ha ribadito Letta. </p>
    <p><hi rend="#b">Luigi Zanda</hi>, capogruppo al senato del Pd, che ha espresso la posizione ufficiale del partito, comunque critica: “Il nostro giudizio sull’espulsione di Alma Shalabayeva e le sue modalità è molto severo. Il potere politico ha sempre la</p>
    <p><hi rend="#b">responsabilità</hi>di indirizzo e controllo: non si tratta di responsabilità oggettiva, ma della</p>
    <p><hi rend="#b">costituzione</hi>della Repubblica italiana”, ha detto Zanda, attirandosi diverse</p>
    <p><hi rend="#b">critiche</hi>dai banchi del Pdl.</p>
    <p>A ricompattare il Pd, allora, è stato proprio l’<hi rend="#b">appello</hi> di Letta ad interpretare la mozione di sfiducia ad Alfano come una fiducia al governo stesso: “Quello che chiedo oggi – ha detto il premier – è un nuovo atto di fiducia al governo che ho l’onore di presiedere. Il ‘no’ alla sfiducia oggi consentirà al governo di proseguire nella sua opera”. E così è stato. Anche se la dichiarazione di voto della Puppato ha reso palese tutto il <hi rend="#b">malessere</hi> all’interno del Pd. E alla fine si sono contati 13 <hi rend="#b">astenuti</hi> ‘di troppo’. Polemico anche l’intervento del senatore piddino <hi rend="#b">Felice Casson</hi>, che aveva spiegato di votare no alla sfiducia solo per “<hi rend="#b">vincolo di partito</hi>“. Citando persino <hi rend="#b">Cicerone</hi>: “Quo usque tandem…”, “A che punto siamo arrivati…”, aveva concluso. Proprio Casson è stato protagonista di un curioso errore di voto, schierandosi per sbaglio in favore del sì. Il suo voto è stato poi modificato, sono altri <ref target="http://www.ilfattoquotidiano.it/2013/07/19/sfiducia-alfano-pd-segue-ordini-di-napolitano-ma-si-spacca/660840/">i dissidenti su cui si è scatenata la polemica nel post voto</ref>.</p>
    <p>Tutt’altra aria si respira invece in casa <hi rend="#b">Pdl</hi>. “Soddisfatti” si sono detti sia il diretto interessato, il ministro <hi rend="#b">Alfano</hi>, sia l’ex premier <hi rend="#b">Silvio Berlusconi</hi>. Che ha speso parole di apprezzamento nei confronti del discorso di Letta: “Mi è piaciuto molto”. Meno apprezzato, invece, è stato l’intervento di <hi rend="#b">Zanda</hi>, che, non scagionando Alfano dalla responsabilità oggettiva della vicenda, e citando le dimissioni di qualche settimana fa di Josefa Idem, ha invitato il ministro a “riflettere” sull’opportunità di un passo indietro: “Respingiamo la sfiducia, ma il ministro dovrebbe riflettere se nelle 24 ore della sua giornata c’è sufficiente tempo per svolgere le funzioni di ministro, segretario di partito e vicepremier. Lasciare il proprio incarico in determinate circostanze rientra nei <hi rend="#b">doveri</hi> di servitore dello Stato”, ha detto, quasi a lasciare ancora aperto uno spiraglio sulla vicenda. Parole che hanno infastidito tutto il Pdl, a partire proprio da Berlusconi. Ma l’obiettivo era ‘<hi rend="#b">salvare</hi>‘ Alfano e il Pdl l’ha portato a casa. Il governo, a questo punto, “deve andare avanti”, come ha sottolineato <hi rend="#b">Guglielmo Epifani</hi>, segretario del Pd.</p>
    <p>Inutili, quindi, i voti favorevoli alla sfiducia di Movimento 5 stelle e Sinistra Ecologia e Libertà. “Ancora una volta viene invocato lo <hi rend="#b">stato di necessità</hi> come soluzione per uscire da una vicenda problematica, che non è stata affrontata nella maniera naturale: chiedere ed ottenere le dimissioni di Alfano. Con che coraggio continuerà a fare il Ministro dopo quello che è successo?”, ha chiesto all’aula Loredana De Petris, senatrice di Sel. Per<hi rend="#b"> Nicola Morra</hi>, invece, capogruppo al Senato del M5s, “quanto accaduto porta <hi rend="#b">disonore</hi> a tutta l’Italia e gli italiani”, e la presenza di Berlusconi “ha svelato chi davvero regge il governo”. Particolarmente discusso un passaggio del suo intervento, in cui Morra è stato “censurato” dal presidente del Senato, <hi rend="#b">Pietro Grasso</hi>, mentre faceva riferimento a <hi rend="#b">Giorgio Napolitano</hi>: <ref target="http://tv.ilfattoquotidiano.it/2013/07/19/alfano-grasso-richiama-morra-m5s-non-si-puo-nominare-napolitano/240106/">“Non sono ammessi riferimenti al capo dello Stato”, ha detto Grasso</ref>. “Mi dispiace che il mio intervento sia stato interpretato come una <hi rend="#b">censura</hi>. Tengo a precisare che non volevo censurare nessuno”, ha poi detto il presidente del Senato <hi rend="#b">Pietro Grasso</hi>. “Ho solo voluto distinguere tra le citazioni delle cose dette dal <hi rend="#b">presidente Napolitano</hi> da quelle considerazioni che non devono trovare spazio in un confronto tra Parlamento e governo. Comunque – ha aggiunto – l’ho fatto convinto di fare una<hi rend="#b"> cosa giusta</hi>. Poi ho fatto completare a Nicola Morra la citazione che aveva iniziato. Ne ho parlato poi anche con il Movimento Cinquestelle e penso che lo abbiano compreso”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>