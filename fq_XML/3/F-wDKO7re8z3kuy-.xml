<doc sitename="Il Fatto Quotidiano" title="Quella volta che Berlusconi fallì nello sport: la storia, i tanti soldi spesi e le poche vittorie della sua Polisportiva Mediolanum - Il Fatto Quotidiano" author="Giacomo Corsetti" date="2023-06-15" url="https://www.ilfattoquotidiano.it/2023/06/15/quella-volta-che-berlusconi-falli-nello-sport-la-storia-i-tanti-soldi-spesi-e-le-poche-vittorie-della-sua-polisportiva-mediolanum/7193993/" hostname="ilfattoquotidiano.it" description="Quella volta che Berlusconi fallì nello sport" categories="Sport" tags="Milano;Silvio Berlusconi" fingerprint="66a5da0c736f9a61">
  <main>
    <head rend="h1">Quella volta che Berlusconi fallì nello sport: la storia, i tanti soldi spesi e le poche vittorie della sua Polisportiva Mediolanum</head>
    <graphic src="https://st.ilfattoquotidiano.it/wp-content/uploads/2023/06/14/fallimento-silvio-1200-690x362.jpg"/>
    <p><hi rend="#b">Milan</hi>, Monza e non solo. C’è altro all’interno della parabola sportiva di <hi rend="#b">Silvio</hi><hi rend="#b">Berlusconi</hi>. Pagine a tinte rossonere e biancorosse, ma anche un progetto dai più dimenticato, un’idea naufragata dopo appena cinque anni: quella della <hi rend="#b">Polisportiva Mediolanum</hi> (o polisportiva Milan). La volontà era precisa, quella di far coesistere all’interno di un’unica realtà tanti sport che venivano da una <hi rend="#b">storia</hi><hi rend="#b">differente</hi>. Tutte riunite sotto uno stemma e sotto la persona di <hi rend="#b">Berlusconi</hi>, con il suo spirito aziendale come stella polare di <hi rend="#b">riferimento</hi>. Una novità per il periodo, ma non certo in senso assoluto. Pescando nel passato dello sport italiano di polisportive se ne trovano molte.</p>
    <p>È il 1989. Le prime riunioni servono a mettere in piedi un modo diverso di pensare all’<hi rend="#b">organizzazione sportiva</hi> e alla pianificazione pluriennale, e anche a trovare le persone giuste. A Berlusconi ne serve in particolare una di fiducia che tenga le redini del tutto, sorvegliando il progetto e indicando la <hi rend="#b">direzione</hi> da seguire. Questa inizialmente assume le sembianze di un <hi rend="#b">friulano</hi> dal carattere forte e dalla grande <hi rend="#b">duttilità</hi>, grande calciatore tra gli anni Sessanta e Settanta con le maglie di <hi rend="#b">Juventus</hi> e Milan. È <hi rend="#b">Fabio</hi><hi rend="#b">Capello</hi>. La sua non è però un’esperienza lunga. Appena due anni, fino al 1991, giusto il tempo di porre le prime basi. Berlusconi ha bisogno di lui per un compito ben più importante, guidare il Milan dopo l’addio di <hi rend="#b">Arrigo</hi><hi rend="#b">Sacchi</hi>.</p>
    <p>Ma oltre al calcio, di quali sport si parla? Il Cavaliere mette dentro la polisportiva <hi rend="#b">volley</hi>, rugby, <hi rend="#b">hockey</hi> e baseball. Ingaggia grandissimi <hi rend="#b">campioni</hi> e i risultati arrivano, anche se non certo paragonabili a quelli dei rossoneri di Sacchi prima e <hi rend="#b">Capello</hi> poi. Il baseball porta due Coppe Italia e una Supercoppa Ceb. I <hi rend="#b">Devils Milano</hi> dell’hockey su ghiaccio regalano uno scudetto e una <hi rend="#b">Alpenliga</hi>. Dal Gonzaga Milano di pallavolo invece provengono una <hi rend="#b">Coppa delle Coppe</hi>, una Cev e due Coppe del Mondo per club. La <hi rend="#b">disciplina</hi> che regala però più soddisfazioni è il rugby, con l’<hi rend="#b">Amatori Milano</hi> capace di vincere quattro scudetti e una <hi rend="#b">Coppa</hi><hi rend="#b">Italia</hi>. Non è un caso se il Cavaliere decide di mantenerne il <hi rend="#b">controllo</hi> fino al 1998, quattro anni dopo lo scioglimento ufficiale della <hi rend="#b">Polisportiva</hi>.</p>
    <p>Nella mente di Berlusconi c’è la voglia di <hi rend="#b">ampliare</hi> il pubblico e moltiplicare i tifosi al seguito. I piani però non vanno esattamente come da lui sperato. Troppi infatti sono i soldi spesi per raggiungere questi <hi rend="#b">risultati</hi>. L’ingaggio di grandi giocatori comporta ovviamente il pagamento di stipendi molto pesanti e il progetto diventa ben presto economicamente <hi rend="#b">insostenibile</hi>, anche perché nel grande disegno sportivo di Berlusconi manca un tassello assolutamente indispensabile, il <hi rend="#b">basket</hi>. Dopo il calcio e il ciclismo, è il terzo sport nazionale, soprattutto a <hi rend="#b">Milano</hi>. La pallacanestro potrebbe garantirgli un <hi rend="#b">incremento</hi> esponenziale di appassionati. Berlusconi prova ad acquistare la <hi rend="#b">società milanese</hi> ma non ci riesce. E così la polisportiva rimane una realtà incompleta e difficilmente futuribile. Anche perché, nel frattempo, è arrivato altro ad occupare i pensieri del <hi rend="#b">Cavaliere</hi>. Il 26 gennaio 1994 Berlusconi annuncia la sua “<hi rend="#b">discesa in campo</hi>” in vista delle elezioni del marzo successivo. Una nuova avventura è cominciata e i soldi destinati alla <hi rend="#b">Polisportiva</hi> devono essere dirottati anche verso la politica. E così una dopo l’altra le società vengono cedute rapidamente dalla <hi rend="#b">Fininvest</hi>. Per la propaganda politica attraverso lo sport basta e avanza il suo Milan, che nel frattempo continua a dominare in Italia e in Europa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>