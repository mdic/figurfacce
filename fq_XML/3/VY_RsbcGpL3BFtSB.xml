<doc sitename="Il Fatto Quotidiano" title="Marina Berlusconi, la primogenita di Silvio riceve l'onorificenza di Cavaliere: &quot;La dedico a mio padre, ricordo ancora la cerimonia&quot; - Il Fatto Quotidiano" author="F Q" date="2024-10-30" url="https://www.ilfattoquotidiano.it/2024/10/30/marina-berlusconi-anche-la-primogenita-di-silvio-riceve-lonorificenza-di-cavaliere-la-dedico-a-lui-ricordo-ancora-la-cerimonia/7748940/" hostname="ilfattoquotidiano.it" description="&quot;Sono passati più di quarant'anni, ma ricordo come fosse ieri quella giornata&quot;" categories="Cronaca" tags="Marina Berlusconi;Mondadori;Quirinale;Sergio Mattarella;Silvio Berlusconi" fingerprint="6b8eb263b05e82ad">
  <main>
    <head rend="h1">Marina Berlusconi, la primogenita di Silvio riceve l’onorificenza di Cavaliere: “La dedico a mio padre, ricordo ancora la cerimonia”</head>
    <graphic src="https://st.ilfattoquotidiano.it/wp-content/uploads/2024/10/30/marina-berlusconi-690x362.jpg"/>
    <p><hi rend="#b">Marina Berlusconi</hi>, presidente di <hi rend="#b">Fininvest</hi> e figlia primogenita dell’ex premier e fondatore di Forza Italia <hi rend="#b">Silvio</hi>, ha ricevuto al Quirinale l’onorificenza di<hi rend="#b"> Cavaliere del lavoro</hi>, <ref target="https://www.ilfattoquotidiano.it/2024/05/31/mattarella-nomina-marina-berlusconi-cavaliere-del-lavoro/7569527/">concessale il 2 giugno scorso</ref> (insieme ad altre 24 personalità) dal capo dello Stato <hi rend="#b">Sergio Mattarella</hi>. La nomina ha attirato l’attenzione perché <hi rend="#b">Silvio Berlusconi</hi> – <ref target="https://www.ilfattoquotidiano.it/2024/05/31/mattarella-nomina-marina-berlusconi-cavaliere-del-lavoro/7569527/">morto il 12 giugno del 2023</ref> – era universalmente noto anche con l’appellativo di “Cavaliere”, avendo ricevuto l’onorificenza a 41 anni, nel lontano <hi rend="#b">1977</hi>, dall’allora presidente della Repubblica <hi rend="#b">Giovanni</hi><hi rend="#b">Leone</hi>. Il titolo per la verità gli fu <hi rend="#b">revocato</hi> nel 2014, dopo la conferma in via definitiva della condanna per frode fiscale nel processo sui diritti tv Mediaset, salvo poi venirgli <hi rend="#b">restituito</hi><ref target="https://www.ilfattoquotidiano.it/2018/05/12/silvio-berlusconi-il-tribunale-ha-concesso-la-riabilitazione-stop-agli-effetti-della-severino-ora-e-candidabile/4350546/">con la sentenza di riabilitazione del maggio 2018</ref>.</p>
    <p>Marina Berlusconi ha ribadito di voler dedicare il riconoscimento al padre. “Sono passati più di quarant’anni, ma ricordo come fosse ieri quella giornata a Roma in cui mia madre, io e mio fratello Pier Silvio lo accompagnammo alla cerimonia per questa onorificenza: <hi rend="#b">ero una bambina</hi>, e quel momento resterà per sempre nel mio cuore”, ha detto. “Vorrei anche aggiungere che questo titolo non è soltanto mio, appartiene anche a tutte le persone che lavorano nel <hi rend="#b">gruppo Mondadori</hi> e più in generale in Mediaset e in tutto il gruppo Fininvest. Questo cavalierato è anche per loro e con loro desidero condividerlo, perché è un riconoscimento al loro impegno, alla loro energia, alla loro passione”, ha sottolineato. Tra i Cavalieri nominati il 2 giugno figurano anche la produttrice discografica <hi rend="#b">Caterina Caselli</hi> e la stilista <hi rend="#b">Chiara</hi><hi rend="#b">Boni</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>