<doc sitename="Il Fatto Quotidiano" title="Riina, il racconto del 'pizzo' di Berlusconi: &quot;Ci dava 250 milioni ogni 6 mesi&quot; - Il Fatto Quotidiano" author="Giuseppe Lo Bianco" date="2014-08-30" url="http://www.ilfattoquotidiano.it/2014/08/30/riina-il-racconto-del-pizzo-di-berlusconi-ci-dava-250-milioni-ogni-6-mesi/1103112/" hostname="ilfattoquotidiano.it" description="Berlusconi? “…si è ritrovato con queste cose là sotto, è venuto, ha mandato là sotto a uno, si è messo d’accordo, ha mandato i soldi a colpo, a colpo, ci siamo accordati con i soldi e a colpo li ho incassati’’. Quanti soldi? “A noialtri ci dava 250 milioni ogni sei mesi”. Parola di Totò …" categories="Giustizia" tags="Opera;Silvio Berlusconi;Totò Riina" fingerprint="e9af4009e3e93605">
  <main>
    <head rend="h1">Riina, il racconto del ‘pizzo’ di Berlusconi: “Ci dava 250 milioni ogni 6 mesi”</head>
    <graphic src="https://st.ilfattoquotidiano.it/wp-content/uploads/2014/08/toto-riina-6401.jpg"/>
    <p><hi rend="#b">Berlusconi</hi>? “…si è ritrovato con queste cose là sotto, è venuto, ha mandato là sotto a uno, si è messo d’accordo, ha mandato i soldi a colpo, a colpo, ci siamo accordati con i soldi e a colpo li ho incassati’’. Quanti soldi? “A noialtri ci dava 250 milioni ogni sei mesi”. Parola di <hi rend="#b">Totò Riina</hi>, che il 22 agosto dello scorso anno nell’ora d’aria nel carcere di <hi rend="#b">Opera</hi> smette di parlare di <hi rend="#b">Berlusconi</hi> in termini politici, generici o rancorosi (“È un buffone’’) e racconta al co-detenuto <hi rend="#b">Alberto Lorusso</hi> la sua verità sul rapporto tra l’ex presidente del <hi rend="#b">Consiglio</hi> e <hi rend="#b">Cosa Nostra</hi> fin dagli anni 80, ormai consacrato in una sentenza della <hi rend="#b">Cassazione</hi>: il pagamento di un “pizzo” milionario a fronte di un patto per ottenere reciproci e futuri vantaggi. La conversazione depositata agli atti del processo per la trattativa Stato-mafia, parte dalla sorte giudiziaria di Berlusconi, in bilico in quei giorni di agosto dell’anno scorso, e il discorso cade subito sulle somme versate dall’imprenditore milanese ai boss palermitani e sulle analoghe richieste provenienti dai catanesi.</p>
    <p>Era la fine degli anni 80, e partendo dalle rivelazioni di un testimone oculare, <hi rend="#b">Salvatore Cancemi</hi>, i giudici hanno accertato che dal 1989 era <hi rend="#b">Pietro Di Napoli</hi>, uomo d’onore della famiglia di <hi rend="#b">Malaspina</hi>, a ricevere da <hi rend="#b">Dell’Utri</hi> le somme di denaro per poi “girarle” a <hi rend="#b">Raffaele Ganci</hi>, reggente del mandamento della <hi rend="#b">Noce</hi> (cui fa capo la famiglia di <hi rend="#b">Malaspina</hi>), e infine al destinatario ultimo delle somme, <hi rend="#b">Totò Riina</hi>. Che il 22 agosto dell’anno scorso rivela a <hi rend="#b">Lorusso</hi>: “I catanesi dicono, ma vedi di… – dice il capo dei capi –. Non ha le <hi rend="#b">Stande</hi>, gli ho detto, da noi qui ha pagato. Così, così li ho messi sotto, gli hanno dato fuoco alla <hi rend="#b">Standa</hi>. Minchia, aveva tutte le Stande della <hi rend="#b">Sicilia</hi>, tutte le Stande erano di lui. Gli ho detto: bruciagli la Standa. A noialtri ci dava 250 milioni ogni sei mesi, 250 milioni ogni sei mesi’’.</p>
    <p>Dal capo di <hi rend="#b">Cosa Nostra</hi> arriva dunque la conferma delle parole del pentito <hi rend="#b">Salvatore Cancemi</hi>, che per primo parlò della consegna del denaro proveniente da <hi rend="#b">Milano</hi>: “Sicuramente più volte… due, tre volte io ero presente – ha detto Cancemi –. Lui (Di Napoli, <hi rend="#i">ndr</hi>) veniva in via <hi rend="#b">Lancia</hi> di <hi rend="#b">Brolo</hi>, proprio con un pacchettino in un sacchetto di plastica e ci diceva: ‘Raffaele, questi i soldi delle antenne’, e loro poi… <hi rend="#b">Raffaele Ganci</hi> questi soldi li metteva da parte, da parte nel senso che non li portava subito a <hi rend="#b">Riina</hi>, diciamo per questa minima cosa andare a disturbare Riina… Appena il primo appuntamento, che c’era il primo incontro con Riina, ce li portava e capitava… è capitato più volte che c’ero anch’io… e ci diceva: ‘Zu’ Totuccio, questi sono… Pierino ha portato i soldi delle antenne’”.</p>
    <p>Il racconto si fa dettagliato anche nella conversazione di <hi rend="#b">Riina</hi> con <hi rend="#b">Lorusso</hi> del 22 agosto: “È venuto il palermitano – continua Riina – mandò a lui, è sceso il palermitano, ha parlato con uno… si è messo d’accordo… dice, vi mando i soldi con un altro palermitano, c’era quello a <hi rend="#b">Milano</hi>. Là c’era questo e gli dava i soldi ogni sei mesi a questo palermitano. Era amico di quello… il senatore”. E a questo punto Riina chiede: “Il senatore si è dimesso?”. “Sì, sì”, risponde <hi rend="#b">Lorusso</hi>. La replica è un attestato di stima per <hi rend="#b">Marcello Dell’Utri</hi>: “È una persona seria’’, dice il boss che di <hi rend="#b">Berlusconi</hi> sembra non nutrire la stessa considerazione. “È un buffone”, aveva detto sempre a <hi rend="#b">Lorusso</hi> nella conversazione del 6 agosto 2013, dopo che il detenuto pugliese lo aveva informato che a <hi rend="#b">Roma</hi> “stanno vedendo come fare per salvarlo”.</p>
    <p>
      <hi rend="#b">Da Il Fatto Quotidiano del 30 agosto 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>