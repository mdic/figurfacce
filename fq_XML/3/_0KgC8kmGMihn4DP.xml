<doc sitename="Il Fatto Quotidiano" title="Governo, Berlusconi: &quot;Crisi? Ora sarebbe destabilizzante, ma mantenga i patti&quot; - Il Fatto Quotidiano" author="RQuotidiano" date="2013-09-19" url="http://www.ilfattoquotidiano.it/2013/09/19/forza-italia-berlusconi-presenta-sede-nome-pdl-non-trasmetteva-emozione/716901/" hostname="ilfattoquotidiano.it" description="“Ora una crisi sarebbe destabilizzante, la stabilità è un bene”. Così Silvio Berlusconi a Roma, nel suo intervento alla presentazione della nuova sede di Forza Italia a San Lorenzo in Lucina, affronta il nodo-governo, rimasto fuori dal videomessaggio pubblicato mercoledì: “Saremo in questo governo ma con la ferma intenzione che questi provvedimenti (il riferimento è a Imu …" categories="Politica" tags="Crisi di Governo;Forza Italia;Governo Letta;PDL;Silvio Berlusconi" fingerprint="38bd504544a94368">
  <main>
    <head rend="h1">Governo, Berlusconi: “Crisi? Ora sarebbe destabilizzante, ma mantenga i patti”</head>
    <graphic src="https://st.ilfattoquotidiano.it/wp-content/uploads/2013/09/berlusconi_interna-nuova.jpg"/>
    <p>“Ora una <hi rend="#b">crisi</hi> sarebbe destabilizzante, la stabilità è un bene”. Così <hi rend="#b">Silvio Berlusconi</hi> a Roma, nel suo intervento alla <ref target="http://tv.ilfattoquotidiano.it/2013/09/19/inaugurazione-sede-forza-italia-piazza-vuota-e-insulti-al-fatto/245351/">presentazione della nuova sede di Forza Italia a San Lorenzo</ref> in Lucina, affronta il nodo-governo, </p>
    <p><ref target="http://www.ilfattoquotidiano.it/2013/09/18/videomessaggio-berlusconi-con-voi-decaduto-no-forza-italia-evitera-catastrofe/715852/">rimasto fuori dal videomessaggio pubblicato mercoledì</ref>: “Saremo in questo governo ma con la ferma intenzione che questi provvedimenti (il riferimento è a Imu e Iva, ndr) siamo mantenuti fino in fondo. Noi sappiamo che la stabilità è importante in un momento di crisi italiana e europea, abbiamo voluto questo governo e abbiamo accettato i ministeri che ci sono stati assegnati”. A proposito dei rapporti interni alle larghe intese, l’ex premier lascia intendere che non siano idilliaci: “Stiamo dando prova di grande disponibilità e responsabilità nonostante quello che stiamo sentendo da giorni</p>
    <p><hi rend="#b">dai signori della sinistra</hi>“.Poi detta l’agenda ai suoi: “Faremo una riunione dei gruppi e prenderemo la decisione che la maggioranza riterrà più opportuna, guardando non al nostro interesse ma all’interesse del Paese”.</p>
    <p>In ogni caso il Pdl, dopo questo intervento, non esiste più. Questa l’indicazione del Cavaliere: “Perché di nuovo <hi rend="#b">Forza Italia</hi>? Perché il nome <hi rend="#b">Pdl</hi> non trasmetteva emozioni, e poi perché viene continuamente storpiato e chiamato ‘la’ Pdl. Venti anni dopo siamo qui. Devo dire che l’impegno fa bene perché siamo tutti più belli”.</p>
    <p>Poi l’ex premier torna ad <hi rend="#b">attaccare a testa bassa i giudici</hi> che hanno emesso per lui una sentenza definitiva di condanna: “Le sentenze si rispettano quando sono emesse da giudici imparziali. E’ inaccettabile dire che la legge è uguale per tutti. Dire così significa ripararsi dietro un’ipocrisia”. Quindi, dice, con Forza Italia “bisogna aprire le porte a chi vuole impegnarsi per il futuro di tutti gli italiani. Dobbiamo darci da fare per garantire democrazia in questo Paese”.</p>
    <p>Berlusconi celebra dunque il ritorno al passato con Forza Italia, ma in questa occasione l’uomo che ha costruito la sua fortuna con la tv <hi rend="#b">scopre il web</hi>. E si spinge addirittura ai social network: “La nuova Forza Italia dovrà avere una massiccia presenza sulle reti, sui social network, perché questa <hi rend="#b">è l’era di Internet</hi>“, certifica l’ex premier. “Stando chiusi in una stanza attraverso un telefonino o un Ipad si riesce a vedere tutto di una persona. Attraverso questo strumento dobbiamo comunicare i nostri ideali, le nostre idee”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>