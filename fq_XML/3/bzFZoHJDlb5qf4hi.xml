<doc sitename="Il Fatto Quotidiano" title="Caso Giorgia Meloni, nei Comuni la parità di genere resta un miraggio: su 7.684 sindaci italiani solo 1.048 sono donne - Il Fatto Quotidiano" author="Giorgio Velardi" date="2016-03-16" url="http://www.ilfattoquotidiano.it/2016/03/16/dopo-il-caso-meloni-nei-comuni-la-parita-di-genere-resta-un-miraggio-su-7-684-sindaci-italiani-solo-1-048-sono-donne/2550652/" hostname="ilfattoquotidiano.it" description="È proprio vero: l’Italia non è un Paese per donne. Soprattutto in politica. A dirlo non sono solo la viva voce di Guido Bertolaso e Silvio Berlusconi, che hanno “consigliato” alla leader di Fratelli d’Italia, Giorgia Meloni, di non correre per il Campidoglio perché “una mamma non può fare il sindaco”. O la parole pronunciate …" categories="Palazzi &amp; Potere" tags="Giorgia Meloni;Guido Bertolaso;Quote Rosa;Silvio Berlusconi;Sindaci;Viminale" fingerprint="cbed1646cb5ae3a5">
  <main>
    <head rend="h1">Caso Giorgia Meloni, nei Comuni la parità di genere resta un miraggio: su 7.684 sindaci italiani solo 1.048 sono donne</head>
    <graphic src="https://st.ilfattoquotidiano.it/wp-content/uploads/2015/10/sindaci-675.jpg"/>
    <p>È proprio vero: l’Italia non è un Paese per donne. Soprattutto in politica. A dirlo non sono solo la viva voce di <hi rend="#b">Guido Bertolaso</hi> e <hi rend="#b">Silvio Berlusconi</hi>, che hanno “consigliato” alla leader di Fratelli d’Italia, <hi rend="#b">Giorgia Meloni</hi>, di non correre per il Campidoglio perché “una mamma non può fare il sindaco”. O la parole pronunciate dall’0rmai ex candidata del <hi rend="#b">Movimento 5 Stelle</hi> (M5S) a primo cittadino di Milano, <hi rend="#b">Patrizia Bedori</hi>. “Mi avete chiamato casalinga, disoccupata, grassa e brutta”, ha scritto su <hi rend="#i">Facebook</hi> attaccando frontalmente alcuni ex esponenti del M5S. A rivelarlo, invece, sono i dati messi nero su bianco dal Dipartimento per gli Affari interni e Territoriali del <hi rend="#b">ministero dell’Interno</hi>. Che periodicamente analizza la <hi rend="#b">presenza maschile</hi> e <hi rend="#b">femminile</hi> nelle <hi rend="#b">amministrazioni locali</hi>. Con risultati tutt’altro che incoraggianti per il ‘gentil sesso’.</p>
    <p><hi rend="#b">SINDACHE CERCASI</hi> – Gli ultimi numeri a disposizione sono datati <hi rend="#b">8 marzo 2016</hi>, giorno della ‘Festa della donna’. Ma, come detto, c’è poco da festeggiare. Per capirlo basta un solo dato: su <hi rend="#b">7.684 sindaci italiani</hi> solo <hi rend="#b">1.048 </hi>sono donne. Appena il <hi rend="#b">13,6%</hi>. Insomma, poco più di una su dieci. I primi cittadini uomini, al contrario, sono <hi rend="#b">6.636</hi>. Cioè l’<hi rend="#b">86,4%</hi>. In particolare, nei centri con una popolazione fino a 15 mila abitanti, i sindaci di sesso maschile sono <hi rend="#b">6.036</hi>, quelli di sesso femminile <hi rend="#b">982</hi>. In quelli con popolazione superiore a 15 abitanti, invece, ai 600 sindaci uomini si contrappongono appena 66 sindache. E anche quando si parla dei <hi rend="#b">vice-sindaci</hi>, 4.448 in totale, i numeri non sorridono alle donne. Che sono <hi rend="#b">1.067</hi> contro <hi rend="#b">3.381 </hi>uomini. Ovvero il <hi rend="#b">24%</hi> contro il <hi rend="#b">76%</hi>.</p>
    <p><hi rend="#b">STESSA MUSICA</hi> – Il <hi rend="#i">leitmotiv</hi> è lo stesso anche quando si parla delle <hi rend="#b">altre cariche</hi>. Prendiamo per esempio gli <hi rend="#b">assessori comunali</hi>. In totale, in Italia se ne contano <hi rend="#b">18.089</hi>. Le donne? Sono soltanto <hi rend="#b">6.442</hi> (il 35,6%) contro gli <hi rend="#b">11.647</hi> colleghi uomini (il 64,4%). Poi ci sono i <hi rend="#b">presidenti</hi> dei <hi rend="#b">consigli comunali</hi>. Stavolta, lo <hi rend="#b">squilibrio</hi> è <hi rend="#b">ancora più forte</hi> rispetto ai casi elencati finora. Infatti, solo <hi rend="#b">260</hi> dei <hi rend="#b">1.185</hi> vertici degli organi di indirizzo e controllo politico-amministrativo locale censiti sono di sesso femminile. Tradotto in percentuale significa il <hi rend="#b">22%</hi>, contro i <hi rend="#b">925</hi> di sesso maschile (il restante <hi rend="#b">78%</hi>). Infine, ci sono i <hi rend="#b">consiglieri comunali</hi>: dei <hi rend="#b">71.599 </hi>totali (50.273 nei comuni con popolazione fino a 15 mila abitanti e 3.064 negli altri), le donne sono il <hi rend="#b">33,6%</hi> (24.083) e gli uomini il <hi rend="#b">66,4%</hi> (47.516).</p>
    <p><hi rend="#b">GIRO D’ITALIA</hi> – Ma il Dipartimento per gli Affari interni e Territoriali del Viminale ha pubblicato anche le statistiche suddividendo la <hi rend="#b">presenza</hi> della <hi rend="#b">‘quote rosa’</hi> nelle varie <hi rend="#b">regioni </hi>dello Stivale. Ne consegue che in <hi rend="#b">Basilicata</hi>, in <hi rend="#b">Calabria</hi>, in <hi rend="#b">Trentino-Alto Adige</hi> e in <hi rend="#b">Umbria</hi> – nei comuni con popolazione superiore a 15 mila abitanti – la casella dei sindaci donne è <hi rend="#b">ferma</hi> a <hi rend="#b">zero</hi>. Non se la passano meglio nemmeno <hi rend="#b">Campania</hi> (3 prime cittadine donne contro 65 uomini), <hi rend="#b">Sicilia</hi> (2 contro 59), <hi rend="#b">Toscana</hi> (7 contro 46), <hi rend="#b">Abruzzo</hi> (una contro 15) e <hi rend="#b">Friuli-Venezia Giulia</hi> (una contro 10). Anche in <hi rend="#b">Emilia-Romagna</hi> il rapporto è alquanto squilibrato: 45 sindaci di sesso maschile e appena 8 di sesso femminile (il 15%). Stesso discorso pure nel <hi rend="#b">Veneto </hi>amministrato dal leghista <hi rend="#b">Luca Zaia</hi>, dove le sindache sono il <hi rend="#b">18,5%</hi>: appena 10 contro i 44 colleghi uomini.</p>
    <p>
      <hi rend="#i">Twitter: @GiorgioVelardi</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>