<doc sitename="Il Fatto Quotidiano" title="Pdl, la norma 'anti-contestatori' arriva alla Camera. Pene fino a tre anni di carcere - Il Fatto Quotidiano" author="RQuotidiano" date="2013-07-10" url="http://www.ilfattoquotidiano.it/2013/07/10/pdl-norma-anticontestatori-camera-pene-carcere/652285/" hostname="ilfattoquotidiano.it" description="Da uno a tre anni di carcere e fino a 2.500 euro di multa per chi “impedisce o turba” una manifestazione o riunione politica. E’ quanto prevede la proposta di legge presentata alla Camera dal deputato del Pdl, Ignazio Abrignani. Una norma anti-contestatori concepita dopo lo scontro di piazza della manifestazione di Berlusconi a Brescia, …" categories="Politica" tags="Brescia;Camera dei deputati;PDL;Silvio Berlusconi" fingerprint="bad4d864998156a5">
  <main>
    <head rend="h1">Pdl, la norma ‘anti-contestatori’ arriva alla Camera. Pene fino a tre anni di carcere</head>
    <graphic src="https://st.ilfattoquotidiano.it/wp-content/uploads/2013/05/brescia_manifestazione_berlusconi_interna-nuova.jpg"/>
    <p>Da uno a tre anni di <hi rend="#b">carcere</hi> e fino a 2.500 euro di multa per chi “impedisce o turba” una manifestazione o riunione politica. E’ quanto prevede la proposta di legge presentata alla Camera dal deputato del <hi rend="#b">Pdl</hi>, <hi rend="#b">Ignazio Abrignani</hi>. Una <hi rend="#b">norma anti-contestatori</hi> concepita dopo lo scontro di piazza della manifestazione di Berlusconi a Brescia, <ref target="http://www.ilfattoquotidiano.it/2013/06/16/pdl-arriva-norma-anti-contestazioni-carcere-per-chi-turba-manifestazioni/627885/">che era stata annunciata lo scorso mese ed è stata effettivamente presentata oggi alla Camera</ref>.</p>
    <p>“Chiunque con qualsiasi mezzo impedisce o turba una <hi rend="#b">riunione politica</hi>, sia pubblica che privata, è punito con la reclusione da uno a tre anni e con la multa da 1.000 a 2.500 euro; se la riunione è di propaganda elettorale la multa è raddoppiata”. Un solo articolo compone la proposta di legge del pidiellino, <hi rend="#b">Ignazio Abrignani</hi> per introdurre nel codice penale, all’articolo 294-bis, il reato di “impedimento o turbativa di riunioni politiche e di propaganda elettorale”. Che prevede <hi rend="#b">un’aggravante</hi>, con la “reclusione da due a cinque anni”, se il ‘contestatore’ è un pubblico ufficiale. L’iniziativa era già stata annunciata nei giorni immediatamente successivi alla <hi rend="#b">manifestazione di Brescia</hi> dell’11 maggio ed è stata depositata da Abrignani alla Camera il 10 giugno. L’intenzione è scoraggiare aspiranti contestatori o disturbatori delle future iniziative di piazza del Pdl e di Silvio Berlusconi, così come di ogni altra forza politica.</p>
    <p>“La mia proposta – spiega il deputato Pdl – estende una norma già prevista per le riunioni di propaganda elettorale dall’art. 99 del d.p.R. 361/1957. Una norma che non si applica alle iniziative non elettorali, ma neanche ai comizi per le amministrative e quindi non alla manifestazione di Brescia o sul <hi rend="#b">processo Ruby</hi> o qualsiasi iniziativa convocata per esprimere le proprie idee. Chiedo soltanto – aggiunge – che qualcuno mi tuteli se esprimo il mio <hi rend="#b">pensiero</hi>”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>