<doc sitename="Il Fatto Quotidiano" title="Comunali Milano, Stefano Parisi è il candidato sindaco del centrodestra - Il Fatto Quotidiano" author="F Q" date="2016-02-10" url="http://www.ilfattoquotidiano.it/2016/02/10/comunali-milano-stefano-parisi-ha-detto-si-sara-il-candidato-sindaco-del-centrodestra/2451511/" hostname="ilfattoquotidiano.it" description="La candidatura prima è de relato, poi diventa ufficiale a distanza di pochi minuti. Perché ad annunciare la decisione di Stefano Parisi di correre alle comunali di Milano per il centrodestra non è stato il diretto interessato, bensì l’ex sindaco meneghino Gabriele Albertini, con cui Parisi è stato city manager a Palazzo Marino. “Stefano Parisi …" categories="Politica" tags="Elezioni Comunali Milano 2016;Forza Italia;Gabriele Albertini;Giorgia Meloni;Matteo Salvini;Silvio Berlusconi;Stefano Parisi" fingerprint="a92964177dcbdfb5">
  <main>
    <head rend="h1">Comunali Milano, Stefano Parisi è il candidato sindaco del centrodestra</head>
    <graphic src="https://st.ilfattoquotidiano.it/wp-content/uploads/2016/02/stefano-parisi-675.jpg"/>
    <p>La candidatura prima è de relato, poi diventa ufficiale a distanza di pochi minuti. Perché ad annunciare la decisione di <hi rend="#b">Stefano Parisi</hi> di correre alle comunali di Milano per il centrodestra non è stato il diretto interessato, bensì l’ex sindaco meneghino <hi rend="#b">Gabriele Albertini</hi>, con cui Parisi è stato city manager a<hi rend="#b"> Palazzo Marino</hi>. “Stefano Parisi è una delle persone migliori che abbia mai conosciuto, e sarà lui il candidato del centrodestra, me lo ha detto lui stesso, in un sms che mi ha scritto alle 12.57 di oggi” ha rivelato a <hi rend="#i">Un Giorno da Pecora</hi>, su Radio 2, il senatore di Forza Italia. Che, subito dopo, ha anche reso noto il contenuto del messaggio inviatogli: “Caro <hi rend="#b">Gabriele</hi>, mi candido. Mi emoziona l’idea di poter tornare a palazzo Marino dove abbiamo passato insieme un periodo bellissimo. Spero davvero di poterti avere vicino nei prossimi mesi, ti ho cercato riprovo nel pomeriggio. Un forte abbraccio” ha scritto <hi rend="#b">Parisi</hi> al suo ex primo cittadino.</p>
    <p>A stretto giro di posta, poi, è arrivata l’<hi rend="#b">ufficializzazione</hi>: “Accogliendo l’invito che mi è stato rivolto da tutte le forze politiche del centrodestra ho deciso di candidarmi per diventare il prossimo sindaco di Milano” ha scritto Parisi in una nota stampa nel primo pomeriggio. “È stata – ha proseguito Parisi – una scelta difficile perché implica un <hi rend="#b">profondo cambiamento</hi> delle mie prospettive di vita e professionali, ma la spinta decisiva è venuta dall’aver verificato che intorno al mio nome si è coagulato il consenso di tutte le <hi rend="#b">componenti</hi> dell’area che è oggi al governo della <hi rend="#b">Regione Lombardia</hi>. Di fonte a questo consenso – ha aggiunto l’ex city manager di Milano – ritengo un mio dovere continuare a dare il mio contributo al servizio ad una <hi rend="#b">comunità</hi>, come quella milanese, con la quale così intensamente ho lavorato negli ultimi 15 anni. Ringrazio i leader del centrodestra che hanno voluto darmi fiducia – ha detto – Ringrazio i tanti che in questi giorni mi hanno manifestato il loro entusiasmo e il loro appoggio, a cominciare da Gabriele Albertini e <hi rend="#b">Letizia Moratti</hi>“.</p>
    <p>Nel prosieguo del <hi rend="#b">comunicato</hi>, poi, i toni sono quelli classici di ogni campagna elettorale: “Sono convinto che tutti insieme potremo riportare a <hi rend="#b">Milano</hi> quell’energia e quella qualità di governo che hanno caratterizzato le giunte di <hi rend="#b">centrodestra</hi>, e riprendere il percorso di <hi rend="#b">costruzione</hi> del suo futuro, interrotto dall’<hi rend="#b">amministrazione Pisapia</hi>. Milano tornerà ad essere <hi rend="#b">aperta</hi>, libera, <hi rend="#b">sicura</hi>, efficiente e orgogliosa di poter dare il meglio di sé al Paese”. L’ex<hi rend="#b"> city manager</hi>, quindi, diventa il principale sfidante di<hi rend="#b"> Giuseppe Sala</hi>, che si è aggiudicato le primarie del centrosinistra. A loro, tuttavia, potrebbero aggiungersi altri outsiders, magari in rappresentanza di liste civiche. In tal senso, nel ventaglio di possibili candidati alla poltrona lasciata libera da <hi rend="#b">Giuliano Pisapia</hi>, si fanno largo i nomi dell’archistar <hi rend="#b">Stefano Boeri</hi>, il presidente del Consiglio comunale di Milano <hi rend="#b">Basilio Rizzo</hi> e l’ex direttore del<hi rend="#i"> Corriere della Sera</hi><hi rend="#b">Ferruccio de Bortoli</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>