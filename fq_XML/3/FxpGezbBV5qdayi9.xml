<doc sitename="Il Fatto Quotidiano" title="Legittima difesa, proposta choc della Lega: non più punibile chi uccide il ladro in casa - Il Fatto Quotidiano" author="Antonio Pitoni e Giorgio Velardi" date="2015-11-13" url="http://www.ilfattoquotidiano.it/2015/11/13/legittima-difesa-proposta-choc-della-lega-non-piu-punibile-chi-uccide-il-ladro-in-casa/2214376/" hostname="ilfattoquotidiano.it" description="Una nuova norma da inserire all’interno dell’articolo 52 del codice penale. Cancellando, di fatto, il reato di eccesso colposo di legittima difesa. È quanto chiede la Lega Nord con una proposta di legge, primo firmatario il deputato Nicola Molteni, che inizierà ad essere discussa la prossima settimana in commissione Giustizia a Montecitorio. Un unico articolo …" categories="Camera" tags="Camera dei deputati;Cassazione;Lega;Legittima difesa;Matteo Salvini;Romano Prodi;Silvio Berlusconi" fingerprint="f17d11a26c01a825">
  <main>
    <head rend="h1">Legittima difesa, proposta choc della Lega: non più punibile chi uccide il ladro in casa</head>
    <graphic src="https://st.ilfattoquotidiano.it/wp-content/uploads/2015/08/Pistola-675.jpg"/>
    <p>Una nuova norma da inserire all’interno dell’articolo 52 del codice penale.<hi rend="#b"> Cancellando, di fatto, il reato di eccesso colposo di legittima difesa</hi>. È quanto chiede la <hi rend="#b">Lega Nord</hi> con una proposta di legge, primo firmatario il deputato <hi rend="#b">Nicola Molteni,</hi> che inizierà ad essere discussa la prossima settimana in commissione Giustizia a <hi rend="#b">Montecitorio</hi>. Un unico articolo tramite il quale, dopo i recenti fatti di cronaca (<ref target="http://www.ilfattoquotidiano.it/2015/10/20/milano-25enne-ucciso-in-casa-a-colpi-di-pistola-durante-un-furto/2143283/">ultimo in ordine di tempo quello di Vaprio D’Adda, in provincia di Milano</ref>), il partito guidato da <hi rend="#b">Matteo Salvini</hi> chiede che la <hi rend="#b">legittima difesa</hi> valga anche per quei soggetti che compiono “un atto per respingere l’ingresso, mediante effrazione o contro la volontà del proprietario, con <hi rend="#b">violenza o minaccia di uso di armi</hi> da parte di <hi rend="#b">persona travisata</hi> (cioè colui che ha volutamente alterato il proprio aspetto per rendersi irriconoscibile, ndr) o<hi rend="#b"> di più persone riunite,</hi> in un’abitazione privata” o “in ogni altro luogo” nel quale venga “esercitata un’attività commerciale, professionale o imprenditoriale”.</p>
    <p><hi rend="#b">ALLE ARMI</hi> “Bisogna partire dal presupposto che ci deve sempre essere una <hi rend="#b">presunzione assoluta di legittima difesa</hi> quando ci troviamo di fronte a casi nei quali, per esempio, i soggetti che oggettivamente sono parte lesa, hanno <hi rend="#b">visto violato il proprio domicilio</hi>, che è sacro, o messa a repentaglio l’incolumità dei propri familiari – dice Molteni a <hi rend="#i">ilfattoquotidiano.it</hi> –. Per noi<hi rend="#b"> l’onere della prova deve essere ribaltato:</hi> la nostra proposta, l’unica che cerchi di evitare il ripetersi di casi come quello che purtroppo ha<ref target="http://www.ilfattoquotidiano.it/2015/11/05/ermes-mattielli-morto-il-commerciante-condannato-per-aver-sparato-ai-ladri/2192908/"> coinvolto Ermes Mattielli</ref>, ha fra i suoi scopi quello di </p>
    <p><hi rend="#b">non lasciare ai magistrati libero arbitrio</hi>nel giudicare fatti simili. Si tratta di uno degli elementi di maggiore debolezza del sistema”, aggiunge il deputato leghista. Ma in questo modo non si rischia di creare una</p>
    <p><hi rend="#b">situazione da far west</hi>? “Assolutamente no – risponde il parlamentare del Carroccio –, anzi speriamo che il governo si renda conto della situazione di</p>
    <p><hi rend="#b">insicurezza percepita dai cittadini.</hi>Anche in questa legge di stabilità ci sono stati tagli al comparto sicurezza per quasi 500 milioni: se questo vuol dire ‘cambiare verso’…”, conclude.</p>
    <p><hi rend="#b">CASSAZIONE STOP</hi> Se la proposta della Lega Nord si tramuterà in legge, come auspicano Molteni e i suoi colleghi di partito, per l’articolo 52 del codice penale italiano si tratterebbe della<hi rend="#b"> seconda modifica in meno di dieci anni.</hi> Già nel 2006, pochi mesi prima dell’avvicendamento a Palazzo Chigi fra <hi rend="#b">Silvio Berlusconi e Romano Prodi,</hi> la legge 59 introdusse infatti la cosiddetta<hi rend="#b"> legittima difesa domiciliare.</hi> La quale stabilì il <hi rend="#b">diritto all’autotutela in un domicilio privato e in un negozio o un ufficio</hi> introducendo una sorta di presunzione legale del requisito di <hi rend="#b">proporzionalità tra difesa e offesa</hi>. La legge, che per casi del genere autorizzava il ricorso a “un’arma legittimamente detenuta o altro mezzo idoneo” per la difesa legittima della “propria o altrui incolumità” o dei “beni propri o altrui”, si è però <hi rend="#b">scontrata con alcune sentenze della Cassazione.</hi> Nel 2007, con una sua pronuncia, la Suprema Corte ha ritenuto che l’ingresso fraudolento o clandestino nella dimora dell’aggredito, in carenza dell’aggressione o dell’esposizione della controparte ad un pericolo alla propria vita o incolumità, non acquisisce rilievo per <hi rend="#b">invocare la scriminante della legittima difesa.</hi> Cioè, la difesa deve essere sempre proporzionata alla minaccia e all’offesa. Obiezione che adesso, con la sua proposta di legge, la Lega Nord vuole definitivamente superare.</p>
    <p>Twitter: @Antonio_Pitoni @GiorgioVelardi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>