<doc sitename="Il Fatto Quotidiano" title="Vitalizi parlamentari, Boeri: 'Dimezzare quelli sopra 80mila euro'. Colpirebbe molti big, da Bertinotti a D'Alema e Fini - Il Fatto Quotidiano" author="F Q" date="2015-11-01" url="http://www.ilfattoquotidiano.it/2015/11/01/vitalizi-parlamentari-boeri-dimezzare-quelli-sopra-80mila-euro-sforbiciata-per-i-big-da-bertinotti-a-dalema-e-fini/2178982/" hostname="ilfattoquotidiano.it" description="Aveva già detto di voler “fare trasparenza” sui vitalizi non giustificati dai contributi versati e proposto di versarli solo a quanti non hanno un altro lavoro e percepiscono redditi sotto una certa soglia. Ma domenica, intervistato a In mezz’ora, per la prima volta il presidente dell’Inps Tito Boeri è sceso nel dettaglio delle cifre, spiegando che la proposta di …" categories="Numeri &amp; News" tags="Francesco Rutelli;Franco Bassanini;Giuseppe Guzzetti;Inps;Pensioni;Romano Prodi;Silvio Berlusconi;Tito Boeri;Vitalizi" fingerprint="fe9c170781a0031">
  <main>
    <head rend="h1">Vitalizi parlamentari, Boeri: ‘Dimezzare quelli sopra 80mila euro’. Colpirebbe molti big, da Bertinotti a D’Alema e Fini</head>
    <graphic src="https://st.ilfattoquotidiano.it/wp-content/uploads/2015/11/boeri-nuova-675.jpg"/>
    <p>Aveva già detto di voler <ref target="http://www.ilfattoquotidiano.it/2015/05/19/pensioni-politici-boeri-slegati-dai-contributi-versati-faremo-trasparenza/1699980/">“fare trasparenza” sui vitalizi non giustificati dai contributi versati</ref> e proposto di </p>
    <p><ref target="http://www.ilfattoquotidiano.it/2015/07/14/vitalizi-parlamentari-boeri-darli-solo-a-chi-e-senza-lavoro-e-ha-redditi-bassi/1874456/">versarli solo a quanti non hanno un altro lavoro e percepiscono redditi sotto una certa soglia</ref>. Ma domenica, intervistato a</p>
    <p><hi rend="#i">In mezz’ora</hi>, per la prima volta il presidente dell’Inps</p>
    <p><hi rend="#b">Tito Boeri</hi>è sceso nel dettaglio delle cifre, spiegando che</p>
    <p><ref target="http://www.ilfattoquotidiano.it/2015/07/08/pensioni-le-proposte-di-boeri-reddito-minimo-55-e-flessibilita-sostenibile/1856534/">la proposta di riforma complessiva del sistema previdenziale presentata al governo Renzi a luglio</ref>, rimasta finora sulla carta, prevede “riduzioni anche fino al 50% dei vitalizi dei politici superiori agli</p>
    <p><hi rend="#b">80-85mila euro</hi>“. Un intervento che dovrebbe andare a braccetto con limature degli assegni percepiti da dirigenti d’azienda, ex dipendenti delle</p>
    <p><hi rend="#b">Ferrovie dello Stato</hi>,</p>
    <p><hi rend="#b">piloti</hi>e tutte le altre categorie di cui l’operazione</p>
    <p><hi rend="#b">Porte aperte</hi>(una sezione ad hoc inaugurata sul sito dell’istituto) ha messo in luce i privilegi: persone “andate in pensione presto con assegni alti ricevendo “regali” per ragioni di tipo elettorale”.</p>
    <p>Detto che <ref target="http://www.ilfattoquotidiano.it/2015/09/29/vitalizi-parlamentari-sistema-contributivo-ma-con-privilegi-basta-disparita-di-trattamento/2079803/">dall’1 gennaio 2012 anche per deputati e senatori è entrato in vigore il sistema contributivo</ref>, la sforbiciata prospettata da Boeri colpirebbe duramente gran parte di coloro che hanno lasciato lo scranno prima di quella data dopo averlo occupato per almeno cinque anni e continuano a ricevere un assegno calcolato sulla base della permanenza in Parlamento e non dei contributi versati. Infatti, ipotizzando che gli ex parlamentari paghino sul reddito lordo l’</p>
    <p><hi rend="#b">aliquota Irpef più alta</hi>, basta una scorsa agli</p>
    <p><ref target="http://www.ilfattoquotidiano.it/2014/10/02/vitalizi-imprenditori-giornalisti-e-vecchie-glorie-della-politica-ecco-lelenco-completo/1141738/">elenchi ufficiali di Camera e Senato con gli importi netti dei vitalizi</ref>per rendersi conto che la maggioranza percepisce un importo mensile lordo superiore a quello individuato dall’economista bocconiano.</p>
    <p>Tra loro tantissimi nomi noti: dall’ex premier <hi rend="#b">Massimo D’Alema</hi>, che dopo sette legislature a Montecitorio prende <hi rend="#b">5.674 euro</hi> netti al mese, all’ex presidente della Camera <hi rend="#b">Gianfranco Fini</hi>, forte di <hi rend="#b">6.029 euro mensili</hi> di vitalizio, dall’ex segretario di Rifondazione comunista<hi rend="#b"> Fausto Bertinotti</hi>, a cui spettano 4.987 euro netti al mese, a <hi rend="#b">Romano Prodi</hi>, con 3.022 euro al mese. Un taglio netto arriverebbe anche per <hi rend="#b">Francesco Rutelli</hi>, che ne incassa 6.400, l’ex leader di Italia dei valori <hi rend="#b">Antonio Di Pietro</hi> (3.992), l’ex segretario Dc <hi rend="#b">Arnaldo Forlani</hi> (6.062), l’ex segretario Pci <hi rend="#b">Oliviero Diliberto</hi> (4.992), l’ex Psi <hi rend="#b">Claudio Martelli</hi> (4.992), l’ex presidente della Camera <hi rend="#b">Luciano Violante</hi> (6.015) e l’ex presidente del Senato <hi rend="#b">Nicola Mancino</hi>, che riceve oltre 6.900 euro al mese.</p>
    <p>Dovrebbero rinunciare a metà dell’assegno, poi, <hi rend="#b">Claudio Scajola</hi> (4.927 euro al mese), <hi rend="#b">Mariotto Segni</hi> (5.828 euro al mese),<hi rend="#b"> Walter Veltroni</hi> (5.668 euro), l’ex ministro <hi rend="#b">Giuliano Urbani</hi> (4.042 euro), l’imprenditore <hi rend="#b">Francesco Merloni</hi> (ne prende 6.087), l’ex presidente di Cassa depositi e prestiti <hi rend="#b">Franco Bassanini</hi> (6.939 euro), il giurista<hi rend="#b"> Stefano Rodotà</hi> (per lui, quattro volte deputato, il vitalizio è di 4.992 euro), il presidente della Fondazione Cariplo<hi rend="#b"> Giuseppe Guzzetti </hi>(3.408 euro), l’ex presidente della Federazione italiana gioco calcio <hi rend="#b">Giancarlo Abete</hi>, che percepisce un vitalizio netto mensile di 4.035 euro essendo stato a Montecitorio dal 1979 al 1992 e il presidente dell’Abi<hi rend="#b"> Antonio Patuelli</hi> che prende 3.028 euro netti al mese.</p>
    <p>Si vedrebbe ridurre di metà il trattamento da oltre 5.500 euro al mese anche <ref target="http://www.ilfattoquotidiano.it/2015/05/07/vitalizi-condannati-oggi-labolizione-meta-sposetti-pd-lisciamo-il-pelo-allantipolitica/1659829/">l’ex ministro Dc Paolo Cirino Pomicino, scampato all’abolizione dei vitalizi per i condannati perché la pena a cui è stato condannato per la maxi tangente Enimont (1 anno e otto mesi)</ref> è inferiore alla soglia fissata a maggio dai presidenti dei due rami del Parlamento. Idem per </p>
    <p><hi rend="#b">Gianni De Michelis</hi>, che continua a contare su 5.174 euro mensili nonostante la condanna a un anno e sei mesi nell’inchiesta sulle tangenti per gli appalti per le autostrade del Veneto e quella a sei mesi (patteggiati) ancora per Enimont.</p>
    <p>Nella lista compaiono poi l’ex sindaco di Venezia <hi rend="#b">Massimo Cacciari</hi>, titolare di un vitalizio da 3.044 euro mensili netti, il regista <hi rend="#b">Franco Zeffirelli</hi> (3.408 euro) e il critico<hi rend="#b"> Vittorio Sgarbi</hi> (5.007 euro), l’imprenditore <hi rend="#b">Franco Debenedetti</hi>, fratello di Carlo (è stato senatore per tre legislature e prende 4.581 euro) e <hi rend="#b">Clemente Mastella</hi> (6.939 euro).</p>
    <p>Sono invece sotto la soglia indicata da Boeri, tra gli altri,<hi rend="#b"> Luciano Benetton</hi>, con 2.381 euro al mese, <hi rend="#b">Eugenio Scalfari</hi>, con 2.270 euro al mese, <hi rend="#b">Rossana Rossanda</hi> (2.124), <hi rend="#b">Fiamma Nirenstein</hi> (1.579 euro al mese) e<hi rend="#b"> Santo Versace </hi>(1.589 euro). Per<hi rend="#b"> Silvio Berlusconi</hi> e <hi rend="#b">Marcello Dell’Utri</hi>, invece, nulla cambierebbe perché al leader di Forza Italia e al suo braccio destro il vitalizio è stato revocato in seguito alle condanne a oltre due anni.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>