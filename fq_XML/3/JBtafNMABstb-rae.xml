<doc sitename="Il Fatto Quotidiano" title="Patto del Nazareno, la clausola segreta di Renzi e Berlusconi: &quot;Prodi mai al Colle&quot; - Il Fatto Quotidiano" author="Fabrizio d'Esposito" date="2014-08-02" url="http://www.ilfattoquotidiano.it/2014/08/02/patto-del-nazareno-la-clausola-segreta-di-renzi-e-berlusconi-prodi-mai-al-colle/1080139/" hostname="ilfattoquotidiano.it" description="Il Senato che muore già è infestato dai fantasmi. Due spettri in carne e ossa, tetro ossimoro del renzusconismo segreto, che c’è ma non si vede, che si aggirano a Palazzo Madama quando il voto segreto affossa solo per un istante il fatidico patto Bierre del Nazareno. Da un lato ritornano dall’oltretomba bersaniano (in senso …" categories="Politica" tags="Elezione Presidente della Repubblica 2015;Giorgio Napolitano;Matteo Renzi;Patto del Nazareno;Presidente della Repubblica;Romano Prodi;Silvio Berlusconi" fingerprint="e1a6be7fc04bc0b8">
  <main>
    <head rend="h1">Patto del Nazareno, la clausola segreta di Renzi e Berlusconi: “Prodi mai al Colle”</head>
    <graphic src="https://st.ilfattoquotidiano.it/wp-content/uploads/2014/08/renzi-berlusconi_640.jpg"/>
    <p>Il Senato che muore già è infestato dai fantasmi. Due spettri in carne e ossa, tetro ossimoro del r<hi rend="#i">enzusconismo</hi> segreto, che c’è ma non si vede, che si aggirano a Palazzo Madama quando il voto segreto affossa solo per un istante il fatidico patto Bierre del <hi rend="#b">Nazareno</hi>. Da un lato ritornano dall’oltretomba bersaniano (in senso politico, ovviamente) i <hi rend="#b">Centouno</hi> che tradirono Romano Prodi per la successione di <hi rend="#b">Giorgio Napolitano</hi>. Dall’altro c’è lo stesso Renzi che più va giù e più sventola e agita il patto, come ha fatto ieri nella direzione del Pdr, il Partito democratico renziano, sfidando il ridicolo e l’evidenza: “Quando leggo: che cosa c’è scritto nel patto del Nazareno? È un atto parlamentare, può piacere o no ma è un atto parlamentare. Quando vedo anche alcuni nostri dirigenti che dicono: chissà cosa c’è sotto? Questo è il governo che ha declassificato il segreto di Stato, figuriamoci… Quello che mi preoccupa è la forma mentis, questa idea che i politici mascherino sempre le cose. Evitiamo di giocare alla meno”. Chiosa un notissimo esponente berlusconiano: “Più Renzi perde pezzi e più il patto con Berlusconi si rinforza”. Che tradotto vuol dire: resteranno loro due contro tutti.</p>
    <p><hi rend="#b">Nuovo vertice Renzusconi</hi><lb/>Nella tela segreta del Nazareno, il premier sta ricamando la nuova versione della <hi rend="#b">legge elettorale</hi> come via d’uscita, spera lui, dall’infernale pantano del Senato. L’accordo prevede il Toscanum, non più l’Italicum, l’<hi rend="#b">introduzione delle preferenze</hi> e la nuova intesa dovrebbe essere siglata la prossima settimana, forse martedì, tra i due contraenti, lo Spregiudicato e il Pregiudicato. A quattr’occhi, però, “Matteo” e “Silvio” rinnoveranno pure un’altra clausola del loro patto segreto, che comprende, sulla carta, riforme, legge elettorale e giustizia. È il <hi rend="#b">comma anti-Prodi</hi>, come viene chiamato nella ristretta cerchia che custodisce il sacro testo (oltre B. e Renzi: Verdini, Gianni Letta e il sottosegretario Luca Lotti).</p>
    <p><hi rend="#b">Il protocollo del Presidente</hi><lb/>Il patto del Nazareno contiene infatti anche un protocollo tra il premier e il Condannato sulla “condivisione” del nome del <hi rend="#b">prossimo presidente della Repubblica</hi>. Fantasma dei Centouno a parte, il tema della successione a Napolitano sta tornando sempre più attuale e tutto fa pensare che il 2015, al massimo a luglio, sarà l’anno che chiuderà il regno novennale del primo ex comunista salito al Quirinale. Così chi conosce tutti i dettagli e le clausole del patto segreto rivela che l’ex Cavaliere ha chiesto e ottenuto una precisa garanzia da Renzi: “<hi rend="#b">In nessun caso</hi>, durante le trattative, dovrà essere fatto il nome di Romano Prodi”. Il <hi rend="#i">Fatto</hi> ha interpellato alcuni parlamentari forzisti per chiedere una conferma ufficiale della pregiudiziale anti-Prodi ma tutti, pur confermando, non hanno voluto rilasciare dichiarazioni in questa fase. Dicono a taccuino chiuso: “È certo che i due si sono accordati per un nome condiviso e questo nome non potrà <hi rend="#b">mai essere Prodi</hi>”. L’antiprodismo di B. è storico: il Professore è il suo <hi rend="#b">vero incubo</hi>, come dimostra la storia dell’aprile del 2013: “Meglio D’Alema di lui”, disse. Senza dimenticare che un’opzione renziana per Prodi significherebbe un’apertura ai grillini.</p>
    <p><hi rend="#b">Tutti i punti del “papello”</hi>Senato non elettivo, abolizione del bicameralismo, </p>
    <p><hi rend="#b">riforma della giustizia</hi>, accordo sul Quirinale in funzione anti-prodiana,</p>
    <p><hi rend="#b">salvaguardia</hi>del colossale conflitto d’interessi del Condannato. Il patto del Nazareno è questo e il dibattito di questi convulsi giorni a Palazzo Madama ha una fine nota e segnata, a favore dell’accordo tra B. e Renzi. Come ha detto il leghista</p>
    <p><hi rend="#b">Centinaio</hi>, accusando Grasso: “Abbiamo eletto lei presidente del Senato e non Zanda o Verdini e dovrebbe condurre i lavori indipendentemente da quello che le dicono i partiti del patto del Nazareno”.</p>
    <p>
      <hi rend="#i">Da Il Fatto Quotidiano dell’1 agosto 2014</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>