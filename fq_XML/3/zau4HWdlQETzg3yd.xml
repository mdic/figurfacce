<doc sitename="Il Fatto Quotidiano" title="Valerio Zanone, morto a Roma il leader del Pli ai tempi del pentapartito - Il Fatto Quotidiano" author="F Q" date="2016-01-07" url="http://www.ilfattoquotidiano.it/2016/01/07/valerio-zanone-morto-a-roma-il-leader-del-pli-ai-tempi-del-pentapartito/2354323/" hostname="ilfattoquotidiano.it" description="Aveva chiesto che sulla sua lapide venisse scritta una sola parola: liberale. Valerio Zanone, morto questa mattina a Roma dopo un anno di malattia, ha dedicato la sua vita all’impegno politico: e’ stato segretario del Pli ai tempi del pentapartito, più volte ministro e anche sindaco di Torino. Avrebbe compiuto 80 anni il 22 gennaio. …" categories="Politica" tags="Margherita;Romano Prodi;Silvio Berlusconi;Torino" fingerprint="138f7b785076f82d">
  <main>
    <head rend="h1">Valerio Zanone, morto a Roma il leader del Pli ai tempi del pentapartito</head>
    <graphic src="https://st.ilfattoquotidiano.it/wp-content/uploads/2016/01/zanone-675.jpg"/>
    <p>Aveva chiesto che sulla sua lapide venisse scritta una sola parola: liberale. <hi rend="#b">Valerio Zanone</hi>, morto questa mattina a Roma dopo un anno di malattia, ha dedicato la sua vita all’impegno politico: e’ stato segretario del <hi rend="#b">Pli</hi> ai tempi del <hi rend="#b">pentapartito</hi>, più volte ministro e anche <hi rend="#b">sindaco</hi> di <hi rend="#b">Torino</hi>. Avrebbe compiuto 80 anni il 22 gennaio.</p>
    <p>Il suo primo incarico politico fu come consigliere regionale del Piemonte dal 1970. Poi nel 1976 l’approdo alla Camera, di cui è stato <hi rend="#b">deputato</hi> per cinque legislature fino al ’94. E’ diventato <hi rend="#b">ministro</hi> dell’<hi rend="#b">Ecologia </hi>nel ’85. L’anno successivo è passato al ministero dell’<hi rend="#b">Industria</hi> e poi nel ’87 è diventato ministro della<hi rend="#b"> Difesa</hi>, incarico tenuto per due anni.</p>
    <p>Nel 1990 è stato eletto sindaco di Torino, incarico che ha lasciato nel 1992 per tornare in Parlamento fino al ’94. Dopo le dimissioni dal partito Liberale ha fondato un piccolo movimento, l’<hi rend="#b">Unione liberal democratica</hi>, vicino al centro-sinistra e all’Ulivo di<hi rend="#b"> Romano Prodi</hi> e avversario di <hi rend="#b">Silvio Berlusconi</hi>. Ha sempre sostenuto di essere liberale “democratico, laico, europeista, sociale”. Dopo 12 anni fuori dall’impegno parlamentare ma non dalla politica, è poi stato senatore della <hi rend="#b">Margherita</hi> dal 2006 al 2008.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>