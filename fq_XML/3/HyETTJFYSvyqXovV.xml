<doc sitename="Il Fatto Quotidiano" title="Banche, il socio di B., Doris, si allea con il finanziere vicino a Renzi, Serra - Il Fatto Quotidiano" author="F Q" date="2015-03-05" url="http://www.ilfattoquotidiano.it/2015/03/05/banche-ennio-doris-socio-berlusconi-si-allea-davide-serra-amico-renzi/1481076/" hostname="ilfattoquotidiano.it" description="Una semplice “scelta tecnica“, assicurano i protagonisti. Ma, poiché i tempi stanno cambiando, bisogna adeguarsi. E’ lo slogan ripetuto a spron battuto per due giorni all’Adriatic Arena di Pesaro da Ennio Doris, davanti a 4.000 family banker: “Nulla è più come prima e io cambio”. Un manifesto programmatico adatto ai tempi. E così, dopo aver messo in soffitta …" categories="Lobby" tags="Davide Serra;Eataly;Ennio Doris;Matteo Renzi;Mediolanum;Oscar Farinetti;Silvio Berlusconi" fingerprint="2dde7219c1cbb03f">
  <main>
    <head rend="h1">Banche, il socio di B., Doris, si allea con il finanziere vicino a Renzi, Serra</head>
    <graphic src="https://st.ilfattoquotidiano.it/wp-content/uploads/2015/03/Ennio-Doris-675.jpg"/>
    <p>Una semplice “<hi rend="#b">scelta tecnica</hi>“, assicurano i protagonisti. Ma, poiché i tempi stanno cambiando, bisogna adeguarsi. E’ lo slogan ripetuto a spron battuto per due giorni all’Adriatic Arena di Pesaro da <hi rend="#b">Ennio Doris</hi>, davanti a 4.000<hi rend="#i"> family banker: </hi>“Nulla è più come prima e io cambio”. Un manifesto programmatico adatto ai tempi. E così, <ref target="http://www.ilfattoquotidiano.it/2015/03/04/mediolanum-rottama-biscione-restano-i-vecchi-guai-col-fisco-crescono/1476276/">dopo aver messo in soffitta il vecchio Biscione del logo, il socio di un Silvio Berlusconi fortemente ridimensionato da Bankitalia</ref> ha stretto un’alleanza col fondo</p>
    <p><hi rend="#i">Algebris</hi>di</p>
    <p><hi rend="#b">Davide Serra</hi>, finanziere vicino a Matteo Renzi, e ha invitato il patron di</p>
    <p><hi rend="#b">Eataly</hi>,</p>
    <p><hi rend="#b">Oscar Farinetti</hi>, a tenere una lezione alla convention.</p>
    <p>Per Doris il cambio di logo è stata una “pura coincidenza”, così come la decisione di distribuire un prodotto finanziario gestito da Algebris. Il vicepresidente di Mediolanum <hi rend="#b">Massimo Doris</hi> l’ha definita una “scelta tecnica, non per la visibilità di Davide Serra”. Il finanziere vicino al premier da parte sua ha definito l’alleanza una “<hi rend="#b">partnership strategica</hi>” evitando poi di fare commenti sulle <hi rend="#b">banche popolari</hi>. Sul tema, indiscrezioni di stampa parlano di una sua nuova offerta per rilevare i crediti in sofferenza della <hi rend="#b">Banca dell’Etruria</hi>, l’istituto di recente commissariato d<hi rend="#b">a Bankitalia</hi>.</p>
    <p>Sui rapporti con <hi rend="#b">Mediolanum</hi>, Serra si è limitato a ricordare che si era occupato del gruppo nei primi report ai tempi della quotazione in borsa, quando lavorava per<hi rend="#b"> Morgan Stanley</hi>. Assieme ad altri tre prodotti finanziari il fondo ‘<hi rend="#i">Financial Income Strategy</hi>‘ nato dall’accordo con Algebris dovrà contribuire a replicare nel corso dell’anno, in termini di raccolta, i risultati del 2014. “Sarebbe una cosa straordinaria”, ha detto il vicepresidente di Mediolanum, che è convinto però di poter “fare di più”. Per questo forse ha chiamato Oscar Farinetti a motivare i suoi family banker.</p>
    <p>Anche in questo caso forse si è trattato di una coincidenza, perché Eataly, al di là della conclamata simpatia per Renzi di Farinetti, è una storia di successo. Tre coincidenze in una sola volta però accendono la fantasia e in questo caso la risposta alle domande che sorgono sta forse nello slogan di questa convention: <hi rend="#b">nulla è più come prima</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>