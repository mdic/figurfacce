<doc sitename="Il Fatto Quotidiano" title="Casta diplomatica, incarichi e ricche consulenze per ambasciatori in pensione - Il Fatto Quotidiano" author="RQuotidiano" date="2014-04-20" url="http://www.ilfattoquotidiano.it/2014/04/20/casta-diplomatica-incarichi-e-ricche-consulenze-per-ambasciatori-in-pensione/957772/" hostname="ilfattoquotidiano.it" description="Mentre si discute di tagli agli stipendi dei manager pubblici, una fortunata categoria continua a collezionare pensioni e incarichi d’oro. Sempre lontano dai radar dei commissari alla spesa pubblica, sempre protetta dall’ombra lunga della Farnesina, come il sindacato Filp denuncia da tempo, un’eletta cerchia di ambasciatori a riposo (si chiamano così, il titolo rimane fino …" categories="Politica" tags="Bruxelles;Corrado Passera;Farnesina;Giuliano Amato;Giulio Andreotti;Mario Vattani;Ministero degli Esteri;Silvio Berlusconi" fingerprint="6de52a6a792e07b5">
  <main>
    <head rend="h1">Casta diplomatica, incarichi e ricche consulenze per ambasciatori in pensione</head>
    <graphic src="https://st.ilfattoquotidiano.it/wp-content/uploads/2014/04/farnesina_640.jpg"/>
    <p>Mentre si discute di <hi rend="#b">tagli</hi> agli stipendi dei <hi rend="#b">manager pubblici</hi>, una fortunata categoria <ref target="http://www.ilfattoquotidiano.it/2014/04/06/casta-diplomatica-i-tagli-fantasma-via-indennita-arriva-pensione-diplatino-al-posto-dellindennita/940531/">continua a collezionare pensioni e incarichi d’oro</ref>. Sempre lontano dai radar dei commissari alla spesa pubblica, sempre protetta dall’ombra lunga della <hi rend="#b">Farnesina</hi>, come il sindacato <hi rend="#b">Filp</hi> denuncia da tempo, un’eletta cerchia di <hi rend="#b">ambasciatori</hi><hi rend="#b">a riposo</hi> (si chiamano così, il titolo rimane fino alla morte) somma una<hi rend="#b"> pensione d’oro</hi>, un buono stipendio condito da bonus a obiettivo, gettoni di presenza e rimborsi missione. Tra i tanti, il più fortunato è forse <hi rend="#b">Giovanni Castellaneta</hi>, classe 1942, ex ambasciatore negli <hi rend="#b">Usa</hi>. Entra alla Farnesina nel lontano ’67, due anni prima che <hi rend="#b">Henry Kissinger</hi> diventi Segretario di Stato. Dopo essere passato sotto l’ala protettrice di <hi rend="#b">Gianni De Michelis</hi>, diventa un fervente berlusconiano (sarà Consigliere diplomatico dell’ex Cavaliere). Il 1° ottobre 2009 finalmente arriva il meritato congedo, accompagnato da una pensione da 11.822 euro lordi al mese. Per coincidenza, proprio lo stesso giorno, arriva anche la nomina a presidente <hi rend="#b">Sace</hi>, la società pubblica che si occupa di credito alle aziende italiane all’estero. L’incarico frutta a Castellaneta <ref target="http://www.ilfattoquotidiano.it/2014/04/20/casta-diplomatica-a-fine-corsa-gli-ambasciatori-si-riciclano-da-consiglieri-di-regioni-e-comuni/957970/">emolumenti extra pensione</ref> per 214 mila euro lordi l’anno. Se l’ex ambasciatore a <hi rend="#b">Washington</hi> è in ottimi rapporti con <hi rend="#b">Berlusconi</hi> e Gianni Letta, <hi rend="#b">Ferdinando Nelli Feroci</hi> deve molto a <hi rend="#b">Massimo D’Alema</hi>, di cui è stato capo di gabinetto alla Farnesina. Lascia il <hi rend="#b">ministero degli Esteri</hi> nel 2013, dopo essere stato ambasciatore a <hi rend="#b">Bruxelles</hi>. Anche da pensionato però non sta fermo un attimo: docente alla <hi rend="#b">Luiss</hi> e presidente dell’<hi rend="#b">Istituto affari internazionali</hi>. Ma l’incarico importante arriva a febbraio, quando viene nominato presidente <hi rend="#b">Simest</hi>, l’azienda a maggioranza pubblica che assiste le imprese italiane all’estero e che gli permette di affiancare alla pensione di 9.886 euro una retribuzione da 141 mila euro l’anno. Nelli Feroci è stato un diplomatico importante con rapporti consolidati in molti Paesi europei. Paradossalmente però la società che presiede si occupa solo di Paesi extra-Ue.</p>
    <p>Diversa è la storia di <hi rend="#b">Leonardo Visconti di Modrone</hi>, rampollo 67enne della celebre casata nobiliare. Forse per via del blasone del diplomatico a meno di un anno dal pensionamento (9.996 euro al mese) ha ottenuto una consulenza per la “collaborazione predisposizione logistica e protocollare eventi per semestre presidenza italiana Ue”, incarico da 90.936 euro che si sarebbe forse potuto affidare a un diplomatico ancora in servizio a costo zero.</p>
    <p>Interessante anche la traiettoria professionale di <hi rend="#b">Umberto Vattani</hi>: entra in servizio nel settembre del 1962, due mesi dopo l’indipendenza dell’<hi rend="#b">Algeria</hi>, e va in pensione nel 2006 con un assegno mensile di oltre 13 mila euro, lasciando però in eredità al ministero figlio e fratello. È stato consigliere diplomatico di <hi rend="#b">Giulio Andreotti</hi>, <hi rend="#b">Ciriaco De Mita</hi> e <hi rend="#b">Giuliano Amato</hi>, oltre che capo segreteria di <hi rend="#b">Arnaldo Forlani</hi> prima delle dimissioni per lo scandalo <hi rend="#b">P2</hi>. Anche in tempi più recenti il suo nome continua a ricorrere nelle cronache, vuoi per una condanna a 2 anni e 8 mesi per peculato (25 mila euro di telefonate addebitate al ministero, molte delle quali alla segretaria di cui si era invaghito); vuoi<ref target="http://www.ilfattoquotidiano.it/2012/02/22/vattani-richiamato-definitivamente-italia-sara-console-osaka/193099/"> per i concerti nazi-rock del figlio Mario, ex console a Osaka</ref>.</p>
    <p>Da pensionato Vattani continua a presiedere l’<hi rend="#b">Istituto per il commercio estero</hi> fino alla soppressione-farsa del 2011. Da allora si è accontentato di una mezza dozzina di cariche e <hi rend="#b">consulenze</hi>, alcune gratuite, altre no. Tra queste ultime c’è anche la presidenza di <hi rend="#b">Sviluppo Italia Sicilia</hi> fino al giugno 2012, che gli ha fruttato 32 mila euro per 8 mesi di lavoro. L’ex ambasciatore in Brasile <hi rend="#b">Vincenzo Petrone</hi> è stato perfino costretto a lavorare gratis. Diplomatico stimato da <hi rend="#b">Luca Cordero di Montezemolo</hi> e <hi rend="#b">Corrado Passera</hi>, fino al 16 febbraio è stato contemporaneamente presidente di Simest e <hi rend="#b">Fincantieri</hi>. Due cariche, uno stipendio solo, fino a quando sceglie i cantieri navali, a cui aggiunge una pensione da 9.371 euro al mese.</p>
    <p>C’è poi una folta schiera di diplomatici in pensione cui il ministero degli Esteri ha affidato consulenze che potrebbero essere svolte da ambasciatori in servizio. Lista lunga e fantasiosa: incarico per i Paesi del sub-continente indiano, quello per le conferenze Italia America Latina, coordinamento per l’Antartico. Quanto costino ai contribuenti non è dato sapere, perché il ministero non ha fornito indicazioni. Alla faccia dell’hashtag <hi rend="#b">#Openfarnesina</hi>.</p>
    <p>
      <hi rend="#b">di Thomas Mackinson e Alessio Schiesari</hi>
    </p>
    <p>Da <hi rend="#i">Il Fatto Quotidiano</hi> di sabato 19 aprile 2014</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>