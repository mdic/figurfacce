<doc sitename="Il Fatto Quotidiano" title="Ponte sullo Stretto, ora il governo dice che si farà. Delrio e Renzi: &quot;Ma prima priorità su altre infrastrutture&quot; - Il Fatto Quotidiano" author="F Q" date="2015-11-11" url="http://www.ilfattoquotidiano.it/2015/11/11/ponte-sullo-stretto-ora-il-governo-dice-che-si-fara-delrio-e-renzi-ma-prima-priorita-su-altre-infrastrutture/2209675/" hostname="ilfattoquotidiano.it" description="Per Renzi il ponte sullo Stretto di Messina si farà. Dopo altre infrastrutture, ma si farà. E il ministro delle Infrastrutture Graziano Delrio, dopo aver sostenuto nelle scorse settimane che l’opera non è una priorità del governo, questa volta ha dovuto confermare le parole del capo del governo. Di più. L’ex sottosegretario alla presidenza del …" categories="Politica" tags="Angelino Alfano;Graziano Delrio;Matteo Renzi;Ponte sullo Stretto;Silvio Berlusconi" fingerprint="a9edf2327b263127">
  <main>
    <head rend="h1">Ponte sullo Stretto, ora il governo dice che si farà. Delrio e Renzi: “Ma prima priorità su altre infrastrutture”</head>
    <graphic src="https://st.ilfattoquotidiano.it/wp-content/uploads/2015/04/delrio-renzi-675.jpg"/>
    <p>Per <hi rend="#b">Renzi</hi> il ponte sullo<hi rend="#b"> Stretto di Messina</hi> si farà. Dopo altre infrastrutture, ma si farà. E il ministro delle Infrastrutture <hi rend="#b">Graziano Delrio</hi>, dopo aver sostenuto nelle scorse settimane che l’opera non è una priorità del governo, questa volta ha dovuto confermare le parole del capo del governo. Di più. L’ex sottosegretario alla <hi rend="#b">presidenza del Consiglio</hi> ha sottolineato come con le dichiarazioni del premier “c’è piena convergenza di vedute: è stata posta la <hi rend="#b">valutazione</hi> del ponte solo dopo che saranno vinte le sfide che abbiamo davanti”. Insomma: il Ponte tanto caro a <hi rend="#b">Berlusconi</hi> ieri e ad <hi rend="#b">Alfano</hi> oggi, ora diventa un obiettivo del governo. A lungo termine, ma sempre di obiettivo da perseguire si tratta. Ma non prima di aver “sistemato l’acqua di Messina, i depuratori, le bonifiche, investito 2 miliardi per le strade e ferrovie, portato l’Av anche in <hi rend="#b">Sicilia</hi>“, eccetera eccetera.</p>
    <p>Delrio, però, ha detto anche altro, parlando di <hi rend="#b">onori</hi> (di chiarezza) e soprattutto di <hi rend="#b">oneri</hi> (di spesa): “Io non credo che il presidente del Consiglio sia stato ambiguo. Sulle priorità da realizzare al Sud siamo impegnati concretamente – ha sottolineato – Abbiamo aperto dei cantieri negli scorsi giorni. Il governo e personalmente il presidente del <hi rend="#b">Consiglio</hi> si sta impegnando per realizzare queste priorità. La costruzione del ponte sullo Stretto verrà valutata anche attraverso il codice degli appalti che speriamo verrà approvato nelle prossime ore”. Rivolto al futuro anche il <hi rend="#b">capitolo</hi> delle spese che saranno sostenute per quanto (non) fatto sinora. Costi che, a sentire Delrio, non si possono conoscere: “Ci sono delle cause in corso e risultando ancora pendente il contenzioso presso il <hi rend="#b">tribunale civile</hi> di Roma promosso dal contraente generale che ha chiamato in causa la società Stretto di Messina, il <hi rend="#b">Mit</hi> e la presidenza del Consiglio dei ministri ad oggi non sono in grado di quantificare gli oneri che potrebbero derivare dall’esito di questo <hi rend="#b">contenzioso</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>