<doc sitename="Il Fatto Quotidiano" title="Del Debbio: 'No a Milano, l'anti-Renzi sono io. Lascio tv solo per Palazzo Chigi' - Il Fatto Quotidiano" author="F Q" date="2015-10-27" url="http://www.ilfattoquotidiano.it/2015/10/27/del-debbio-no-a-milano-lanti-renzi-sono-io-lascio-tv-solo-per-palazzo-chigi/2164270/" hostname="ilfattoquotidiano.it" description="“Se proprio devo lasciare la tv, punto a contendere la premiership a Renzi tra due anni”. Altro che sindaco di Milano: il conduttore di Quinta Colonna Paolo Del Debbio punta direttamente a Palazzo Chigi, contando sia sulla simpatia e l’appoggio che gli hanno dimostrato Silvio Berlusconi e Matteo Salvini sia sulla sua popolarità. “Sono l’unico – …" categories="Politica" tags="Elezioni;Matteo Renzi;Matteo Salvini;Milano;Palazzo Chigi;Rete4;Silvio Berlusconi" fingerprint="cca4b637582bc388">
  <main><head rend="h1">Del Debbio: ‘No a Milano, l’anti-Renzi sono io. Lascio tv solo per Palazzo Chigi’</head><graphic src="https://st.ilfattoquotidiano.it/wp-content/uploads/2015/10/del-debbio-renzi675.jpg"/><p>“Se proprio devo lasciare la tv, punto a contendere la premiership a <hi rend="#b">Renzi</hi> tra due anni”. Altro che sindaco di <hi rend="#b">Milano</hi>: il conduttore di <hi rend="#i">Quinta Colonna</hi><hi rend="#b">Paolo Del Debbio</hi> punta direttamente a <hi rend="#b">Palazzo Chigi</hi>, contando sia sulla simpatia e l’appoggio che gli hanno dimostrato <hi rend="#b">Silvio Berlusconi</hi> e <hi rend="#b">Matteo Salvini</hi> sia sulla sua<hi rend="#b"> popolarità</hi>. “Sono <hi rend="#b">l’unico</hi> – ha detto Del Debbio a più persone, secondo un retroscena di <hi rend="#i">Repubblica</hi> finora non smentito – che può mettere d’accordo <hi rend="#b">l’intero centrodestra</hi> che ha il sostegno del presidente Berlusconi e dell’amico Salvini, il mio talk è l’unico che funziona, sono conosciuto, <hi rend="#b">popolare.</hi>..”.</p><p>Il suo programma su <hi rend="#b">Rete4</hi>, in effetti, “ascolta” in continuazione il “<hi rend="#b">popolo</hi>“. Ha scritto anche un libro che, non a caso, si chiama <hi rend="#i">Populista e me ne vanto</hi>. Durante le puntate di <hi rend="#i">Quinta colonna</hi> il conduttore toscano manda gli inviati per strada a parlare con la gente di temi come <hi rend="#b">l’immigrazione</hi>, <hi rend="#b">l’Islam</hi>, la comunità <hi rend="#b">rom</hi>, la <hi rend="#b">disoccupazione</hi>. E gli ascolti lo premiano, non di rado ha vinto le sfide dirette con i concorrenti sulle altre reti. A quegli italiani che qualcuno definisce “la pancia del Paese”, Del Debbio piace perché fa dire loro quello che <hi rend="#b">pensano </hi>invece di limitarsi a invitare in studio ospiti che ormai “la gente” sente lontani, consumati: politici, <hi rend="#b">intellettuali</hi>, tecnici, <hi rend="#b">addetti ai lavori</hi>. Qualcuno sorride con un po’ di scetticismo e forse snobismo, si moltiplicano le parodie, ma intanto tutti ne <hi rend="#b">parlano </hi>e molti lo guardano. Non solo. <ref target="http://tv.ilfattoquotidiano.it/2015/01/27/quinta-colonna-giovane-musulmano-vs-santanche-posso-mandarla-affanculo/334127/">Dal musulmano che dice alla Santanchè “Posso mandarla affanculo?</ref>” al “</p><p><ref target="http://tv.ilfattoquotidiano.it/2015/03/10/quinta-colonna-bagarre-in-diretta-voi-rom-avete-il-mercedes-la-replica-testa-di-minchia/347741/">Voi me dovete spiega’ come ci può stare una</ref>” passando per “</p><hi rend="#b">Mercedes</hi>in un campo rom<p><ref target="http://tv.ilfattoquotidiano.it/2015/03/31/quinta-colonna-rete4-la-piazza-da-gorizia-immigrati-mangiano-i-cigni-nei-parchi/355461/">Gli immigrati mangiano i</ref>“: la videoteca di</p><hi rend="#b">cigni</hi>nei parchi<p><hi rend="#i">Quinta Colonna</hi>, anche per questo linguaggio “da piazza”, da uomo della strada, spopola anche sul web.</p><p>Ma Del Debbio è uno che può raccogliere preferenze anche da settori differenti della società. Cinquantasette anni, laureato in <hi rend="#b">filosofia,</hi> è un <hi rend="#b">ex seminarista</hi>, ha fondato lui <hi rend="#b">Forza Italia</hi> nel 1994 insieme a Berlusconi e agli altri. E’ professore di<hi rend="#b"> Etica e economia</hi> alla Iulm di Milano. E’ un altro uomo Fininvest, già stretto collaboratore di <hi rend="#b">Fedele Confalonieri</hi>. In politica ha già dato prova di sé come amministratore quando ha fatto l’assessore alla Sicurezza nella giunta di <hi rend="#b">Gabriele Albertini</hi>, ormai una quindicina d’anni fa. Le sue idee politiche non sono un mistero, non pretende di nasconderle e dalla sua ha la facilità di comunicazione – con lo stesso plus di toscanità – che possiede anche l’eventuale suo rivale, il presidente del Consiglio <hi rend="#b">Matteo Renzi</hi>: lui è lucchese, l’altro fiorentino, e la tentazione di una battuta resta sempre per entrambi. E c’è già chi lo vota:<hi rend="#b"> Deborah Bergamini</hi>, parlamentare berlusconianissima, dice che a lei “il nome di Del Debbio piace a prescindere”.</p><p>“Il centrodestra non litigherà, ma a me c’è una persona che piace più di tutte: è <hi rend="#b">Paolo Del Debbio</hi>” lo aveva sdoganato il segretario della Lega Nord <hi rend="#b">Matteo Salvini</hi> a <hi rend="#i">Rtl 102.5</hi> settimane fa. E Berlusconi? Lo stesso Del Debbio ricorda come nel 1993 l’ex presidente del Consiglio gli disse: “Siccome vincerò le elezioni, mi servirebbe anche un <hi rend="#b">programma</hi> di governo, ora ti ci metti e me lo scrivi”. Nonostante il sostegno però Del Debbio non ne vuole sapere di <hi rend="#b">Palazzo Marino</hi>, a dispetto anche del <hi rend="#b">sondaggio Ipsos</hi> pubblicato sul <hi rend="#i">Corriere della Sera </hi>secondo il quale i milanesi gli darebbero chance di sfida testa a testa con<hi rend="#b"> Giuseppe Sala</hi>, amministratore delegato di Expo e possibile candidato del centrosinistra. Ma lui sembra convinto di voler puntare in alto: “<hi rend="#b">L’anti-Renzi sono io</hi>“.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>