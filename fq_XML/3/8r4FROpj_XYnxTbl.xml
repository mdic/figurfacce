<doc sitename="Il Fatto Quotidiano" title="Decadenza Berlusconi, Schifani: 'Ritiro ministri non in agenda. Ma Pd vuole crisi' - Il Fatto Quotidiano" author="RQuotidiano" date="2013-09-15" url="http://www.ilfattoquotidiano.it/2013/09/15/decadenza-berlusconi-schifani-ritiro-ministri-non-in-agenda-ma-sono-pessimista/712222/" hostname="ilfattoquotidiano.it" description="“Sono pessimista sul destino del governo”. Renato Schifani, capogruppo al Senato del Pdl, continua a mettere in dubbio la durata dell’esecutivo Letta, sempre alle prese con le tensioni interne alla maggioranza e legata alla discussione in giunta a Palazzo Madama della decadenza da senatore di Silvio Berlusconi. Ed è proprio questo il nodo su cui …" categories="Politica" tags="Crisi di Governo;Decadenza Berlusconi;Enrico Letta;Governo Letta;Guglielmo Epifani;PD;PDL;Renato Schifani;Silvio Berlusconi" fingerprint="79c98165f90a2035">
  <main>
    <head rend="h1">Decadenza Berlusconi, Schifani: ‘Ritiro ministri non in agenda. Ma Pd vuole crisi’</head>
    <graphic src="https://st.ilfattoquotidiano.it/wp-content/uploads/2013/07/schifani_interna-nuova.jpg" alt="Renato Schifani"/>
    <p>“Sono <hi rend="#b">pessimista</hi> sul destino del governo”. <hi rend="#b">Renato Schifani</hi>, capogruppo al Senato del <hi rend="#b">Pdl</hi>, continua a mettere in dubbio la durata dell’esecutivo <hi rend="#b">Letta</hi>, sempre alle prese con le tensioni interne alla maggioranza e legata alla discussione in giunta a Palazzo Madama della <hi rend="#b">decadenza</hi> da senatore di <hi rend="#b">Silvio Berlusconi</hi>. Ed è proprio questo il nodo su cui l’ex presidente del Senato rinfaccia al Pd un’intransigenza che giudica sospetta: “Perché questo atteggiamento nei confronti di Silvio Berlusconi?”, si chiede Schifani. Fornendo anche una risposta alla domanda. “E’ evidente che si voglia arrivare alla <hi rend="#b">rottura</hi>. Secondo me, il Partito Democratico vuole andare a votare e vuole la <hi rend="#b">crisi di governo</hi>“. </p>
    <p>Per questo Schifani, in un’intervista al programma televisivo “In mezz’ora”, si dice “pessimista”. Anche se aggiunge: “Mi auguro che ciò non avvenga. Al mio partito interessa la <hi rend="#b">stabilità</hi>, ma nei confronti di Silvio Berlusconi si sta consumando una serie di procedimenti e azioni finalizzate a metterci con le spalle al muro”. E sullo stato dei lavori in Giunta spiega: ”Noi chiediamo il riconoscimento di un principio, non facciamo melina. Invece nei giorni scorsi ho visto calendari violenti come se si dovesse espellere un <hi rend="#b">delinquente</hi>” e questo “mi lascia pensare che si voglia far saltare i nervi al <hi rend="#b">Pdl</hi> e creare le condizioni di invivibilità all’interno del governo”.</p>
    <p>Schifani, comunque, frena sulle possibili <hi rend="#b">dimissioni</hi> da parte dei <hi rend="#b">ministri Pdl</hi>, una delle azioni più eclatanti che il partito potrebbe adottare in caso di mancato accordo sulla posizione di Berlusconi: “”Dell’uscita dei nostri ministri dal governo non abbiamo parlato, non è in agenda. Si vive momento per momento e ci auguriamo di non arrivare a questo ma di respirare un clima di maggiore <hi rend="#b">responsabilità</hi>“. Almeno su questo Schifani afferma di essere “fiducioso”. Anche se un nuovo muro contro muro si potrebbe creare sulla possibilità di un <hi rend="#b">voto palese</hi> sulla decadenza, che è stato richiesto negli ultimi giorni dal <hi rend="#b">Movimento 5 stelle</hi> e dalla <hi rend="#b">Lega</hi>, ma anche da alcuni esponenti del Pd: “Siamo contrari ai <hi rend="#b">blitz</hi>. Per arrivare ad un voto palese si dovrebbe addirittura cambiare un regolamento. E i regolamenti non si cambiano nel giro di una settimana a colpi di maggioranza ma in maniera condivisa”, spiega Schifani.</p>
    <p>Solo ieri, dal palco della presentazione della Fiera del Levante a Bari, <ref target="http://www.ilfattoquotidiano.it/2013/09/14/letta-apre-fiera-del-levante-messaggi-al-pdl-e-stoccate-a-renzi-non-roviniamo-tutto/711509/">il premier Enrico Letta aveva lanciato messaggi agli alleati-rivali di governo</ref>, ribadendo la necessità di dare continuità all’esecutivo per non vanificare gli sforzi fatti per superare il momento più difficile della crisi. E minacciando: “Se cade il governo si pagherà l’Imu”. Un concetto che era stato ribadito stamattina anche dal segretario del Pd, </p>
    <p><hi rend="#b">Guglielmo Epifani</hi>: “Se il centrodestra dovesse staccare la spina se ne assumerà la</p>
    <p><hi rend="#b">responsabilità</hi>: non stacca la spina al governo ma la stacca al Paese”, ha spiegato l’ex leader della Cgil. ”C’è bisogno – aggiunge – di essere corresponsabili sempre e invece c’è chi lo è a giorni alterni”. Anche Schifani ha riconosciuto che il ritorno alle urne “porterebbe il Paese al</p>
    <p><hi rend="#b">baratro</hi>”, scaricando però tutta sui democratici la responsabilità di questo rischio.</p>
    <p>Sul futuro di <hi rend="#b">Berlusconi</hi>, invece, il capogruppo <hi rend="#b">Pdl</hi> non si pronuncia: la <hi rend="#b">grazia</hi> è una questione “non politica, che attiene alla sfera <hi rend="#b">personale</hi>del cittadino Silvio Berlusconi. Sta riflettendo giustamente nell’ambito della propria famiglia. E’ una faccenda troppo delicata perché noi dirigenti si possa fare una riflessione”. “Mi auguro – dice solo Schifani – che la grazia, ove fosse richiesta dai figli, venga accettata da <hi rend="#b">Napolitano</hi>“. E sulla “saggezza” del presidente della Repubblica, il capogruppo Pdl ribadisce la fiducia del suo partito: “Gli abbiamo chiesto noi di tornare al Quirinale, sarebbe contraddittorio se non ci sentissimo tutelati”.</p>
    <p>Su una cosa, però, Schifani appare certo: “E’ chiaro che non potrà tornare in <hi rend="#b">Parlamento</hi> ma questo non significa non possa continuare a far <hi rend="#b">politica</hi>. Nessuno è preoccupato dell’<hi rend="#b">agibilità politica</hi> di Berlusconi né, conoscendolo, ci preoccupiamo di un passo indietro”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>