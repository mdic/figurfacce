<doc sitename="Il Fatto Quotidiano" title="Pdl, 24 senatori: &quot;Centrodestra smetta di attaccare governo e legge di stabilità&quot; - Il Fatto Quotidiano" author="RQuotidiano" date="2013-10-21" url="http://www.ilfattoquotidiano.it/2013/10/21/pdl-24-senatori-centrodestra-smetta-di-attaccare-governo-e-legge-di-stabilita/751741/" hostname="ilfattoquotidiano.it" description="Una nota congiunta di 24 senatori del Pdl contro gli attacchi ai ministri del partito e in difesa dell’esecutivo guidato da Enrico Letta. “Non è più possibile tollerare la critica distruttiva e permanente” di parte del centrodestra “alla legge di stabilità e all’operato del governo di cui cinque nostri ministri fanno parte e a cui abbiamo …" categories="Politica" tags="Enrico Letta;Governo Letta;Legge di Stabilità;PDL;Silvio Berlusconi" fingerprint="def5022f156ab05">
  <main>
    <head rend="h1">Pdl, 24 senatori: “Centrodestra smetta di attaccare governo e legge di stabilità”</head>
    <graphic src="https://st.ilfattoquotidiano.it/wp-content/uploads/2013/10/parlamento-interna-nuova.jpg" alt="Parlamento"/>
    <p>Una nota congiunta di <hi rend="#b">24 senatori</hi> del <hi rend="#b">Pdl</hi> contro gli attacchi ai ministri del <hi rend="#b">partito</hi> e in difesa dell’esecutivo guidato da <hi rend="#b">Enrico Letta</hi>. “Non è più possibile tollerare la <hi rend="#b">critica distruttiva</hi> e permanente” di parte del centrodestra “alla <ref target="http://www.ilfattoquotidiano.it/2013/10/21/legge-di-stabilita-sindacati-proclamano-sciopero-fassina-pronti-a-migliorarla/750565/">legge di stabilità e all’operato del governo</ref> di cui cinque nostri ministri fanno parte e <ref target="http://www.ilfattoquotidiano.it/2013/10/02/fiducia-governo-letta-diretta-berlusconi-sconfitto-alla-fine-vota-a-favore/730211/">a cui abbiamo riconfermato la fiducia meno di tre settimane fa su indicazione dello stesso presidente Berlusconi</ref>“, hanno scritto. Parole contro le quali interviene </p>
    <p><hi rend="#b">Sandro Bondi</hi>visto che segnano un “fatto gravissimo in quanto espressione di una corrente organizzata, attraverso cui si pretenderebbe di limitare in modi e toni inusuali il libero e legittimo confronto sulla legge di stabilità”. Un confronto che, puntualizza, “dovrà proseguire in occasione della riunione del gruppo parlamentare e degli organi del partito, in attesa dei quali ogni parlamentare può esprimere liberamente le proprie opinioni come del resto ho fatto anch’io”. Bondi, quindi, non dubita che “il segretario</p>
    <p><hi rend="#b">Alfano</hi>e il capogruppo</p>
    <p><hi rend="#b">Schifani</hi>vorranno stigmatizzare la dichiarazione di 24 senatori”.</p>
    <p>“Con riferimento alle dichiarazioni della collega senatrice <hi rend="#b">Bonfrisco</hi>“, proseguono, “non è tollerabile che i toni e il linguaggio del dibattito politico dentro il Pdl degradino fino al livello utilizzato oggi nei confronti di <hi rend="#b">Quagliariello </hi>e in questi giorni nei confronti di coloro che hanno espresso determinate posizioni”. I 24 si riferiscono alle dichiarazioni della senatrice Pdl <hi rend="#b">Anna Cinzia Bonfrisco</hi>, componente della commissione <hi rend="#b">Bilancio</hi> che ha definito Quagliariello “apprendista stregone”. Secondo la parlamentare è grave che il ministro “non prenda atto che le critiche a questa legge di Stabilità sono diffuse tra una larghissima parte di italiani e pressoché tra tutte le categorie economiche produttive. In special modo tra quel blocco sociale di ceto medio sempre più tartassato, fatto di lavoro autonomo professionale e imprenditoriale che il Pdl vuole continuare a rappresentare per difenderne le ragioni”. E aggiunge: “Non credo che stavolta agli italiani, già stremati da troppi sacrifici, possa bastare l’alambicco dove il professor Quagliariello si esercita da apprendista stregone per produrre stantie formulette paleo-politiche. Non convince noi, figuriamoci gli italiani!”.</p>
    <p>Secondo gli autori della nota, “il confronto nel nostro gruppo e nel nostro partito deve riacquistare correttezza. In caso contrario, i reiterati richiami all’unità suonerebbero come moneta falsa, dietro la quale si cela la volontà di determinare una incompatibilità di fatto”. I firmatari della nota sono i senatori<hi rend="#b"> Piero Aiello</hi>, Andrea Augello, <hi rend="#b">Antonio Azzollini</hi>, Laura Bianconi,<hi rend="#b"> Giovanni Bilardi</hi>, Antonio Stefano Caridi, <hi rend="#b">Federica Chiavaroli</hi>, Riccardo Conti, <hi rend="#b">Francesco Colucci</hi>, Luigi Compagna,<hi rend="#b"> Nico D’Ascola</hi>, Claudio Fazzone, <hi rend="#b">Roberto Formigoni</hi>, Antonio Gentile, <hi rend="#b">Carlo Giovanardi</hi>, Marcello Gualdani, <hi rend="#b">Giuseppe Marinello</hi>, Bruno Mancuso, <hi rend="#b">Paolo Naccarato</hi>, Giuseppe Pagano,<hi rend="#b"> Maurizio Sacconi</hi>, Francesco Scoma, <hi rend="#b">Salvatore Torrisi</hi>, Guido Viceconte.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>