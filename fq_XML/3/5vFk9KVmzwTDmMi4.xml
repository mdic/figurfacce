<doc sitename="Il Fatto Quotidiano" title="Forza Italia, Verdini pronto all'addio per sostenere Renzi: incontro con Berlusconi - Il Fatto Quotidiano" author="F Q" date="2015-06-09" url="http://www.ilfattoquotidiano.it/2015/06/09/forza-italia-verdini-pronto-alladdio-per-sostenere-renzi-faccia-a-faccia-con-berlusconi/1763196/" hostname="ilfattoquotidiano.it" description="Denis Verdini ha passato la serata di martedì 9 a Palazzo Grazioli per incontrare Silvio Berlusconi. La gatta da pelare è quella delle riforme, tema che divide l’ex premier dal suo vecchio braccio destro. Perché se Verdini è intenzionato a sostenere la linea di Matteo Renzi al riguardo, Berlusconi non la pensa allo stesso modo. E …" categories="Politica" tags="Denis Verdini;Forza Italia;Matteo Renzi;Palazzo Grazioli;Silvio Berlusconi" fingerprint="6e06127cdbcfe72c">
  <main>
    <head rend="h1">Forza Italia, Verdini pronto all’addio per sostenere Renzi: incontro con Berlusconi</head>
    <graphic src="https://st.ilfattoquotidiano.it/wp-content/uploads/2015/06/Verdini675.jpg"/>
    <p><hi rend="#b">Denis Verdini</hi> ha passato la serata di martedì 9 a <hi rend="#b">Palazzo Grazioli</hi> per incontrare <hi rend="#b">Silvio Berlusconi</hi>. La gatta da pelare è quella delle riforme, tema che divide l’ex premier dal suo vecchio braccio destro. Perché se Verdini è intenzionato a sostenere la linea di <hi rend="#b">Matteo Renzi</hi> al riguardo, Berlusconi non la pensa allo stesso modo. E durante il faccia a faccia dell’ora di cena, Verdini avrebbe spiegato la sua volontà di staccarsi da <hi rend="#b">Forza Italia</hi> con la necessità di sostenere quanto contenuto nel patto del Nazareno in tema di riforme. La separazione, almeno a sentire i più pessimisti dentro <hi rend="#b">Forza Italia</hi>, è ormai questione di giorni. L’ex presidente del Consiglio, rientrato oggi a Roma, in precedenza aveva incontrato lo stato maggiore del partito. Insomma: ne nascerebbe un gruppo autonomo che, con un governo in piena tempesta (tra l’inchiesta Mafia capitale che travolge il <hi rend="#b">Pd</hi> romano, ma anche Ncd con il sottosegretario alfaniano <hi rend="#b">Castiglione</hi>), potrebbe diventare un’insperata ciambella di salvataggio.</p>
    <p>La linea del senatore azzurro sembra essere condivisa anche da <hi rend="#b">Gianni Letta</hi> e <hi rend="#b">Fedele Confalonieri</hi>. Ma, se Verdini non è disposto a rivedere la sua posizione, anche Berlusconi non è da meno. Anzi, a sentire i suoi fedelissimi, dovrebbe evitare di fare aperture: non c’è niente da discutere, la linea è già decisa. E Verdini, in caso di punto di non ritorno ha preparato il piano B: cioè la creazione di gruppi autonomi. A Palazzo Madama l’ex coordinatore azzurro può contare su 13 senatori. Da Forza Italia dovrebbe andar via anche <hi rend="#b">Riccardo Mazzoni</hi> mentre è in forse <hi rend="#b">Riccardo Conti </hi>(sono entrambi toscani). A questi si dovrebbero aggiungere poi diversi esponenti del gruppo Gal (che raccoglie vari parlamentari eletti in diversi partiti di centrodestra).</p>
    <p>E, oltre alla grana Verdini, ora Berlusconi deve fare i conti anche con le finanze di Forza Italia. <hi rend="#b">Mariarosaria Rossi</hi>, tesoriera da un anno, ha presentato il <hi rend="#b">bilancio 2014.</hi> C’è stata una discussione prettamente tecnica, in cui i temi politici sono stati marginali. Stando alla sua relazione, comunque, le casse del partito non sono messe proprio bene e difficilmente potranno essere riempite. La tesoriera ha illustrato nei dettagli i tagli che è stata costretta a fare. Poi c’è la questione della cassa integrazione dei dipendenti, che sarebbe l’unica soluzione per evitare il licenziamento.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>