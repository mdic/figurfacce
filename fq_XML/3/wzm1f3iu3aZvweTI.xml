<doc sitename="Il Fatto Quotidiano" title="Decadenza, Berlusconi si aggrappa al Consiglio di Stato (e a Michele Iorio) - Il Fatto Quotidiano" author="Thomas Mackinson" date="2013-09-28" url="http://www.ilfattoquotidiano.it/2013/09/28/berlusconi-decadenza-iorio-consiglio-stato/726422/" hostname="ilfattoquotidiano.it" description="A furia di girare il destino di Silvio Berlusconi finisce nelle mani del Consiglio di Stato e di Michele Iorio. Mentre gli onorevoli del Pdl alzano il polverone delle dimissioni sulla decadenza i legali di Arcore hanno fiutato la possibilità di una via d’uscita laterale, un salvacondotto che scardini la Legge Severino per via giuridico-amministrativa. …" categories="Giustizia" tags="Consiglio di Stato;Decadenza Berlusconi;Michele Iorio;Silvio Berlusconi" fingerprint="bfaf5a73de4a5965">
  <main>
    <head rend="h1">Decadenza, Berlusconi si aggrappa al Consiglio di Stato (e a Michele Iorio)</head>
    <graphic src="https://st.ilfattoquotidiano.it/wp-content/uploads/2013/07/micheleiorio_interna-nuova.jpg"/>
    <p>A furia di girare il destino di <hi rend="#b">Silvio Berlusconi</hi> finisce nelle mani del Consiglio di Stato e di <hi rend="#b">Michele Iorio</hi>. Mentre gli onorevoli del Pdl alzano il polverone delle dimissioni sulla decadenza i legali di Arcore hanno fiutato la possibilità di una via d’uscita laterale, un salvacondotto che scardini la Legge Severino per via giuridico-amministrativa. E ora c’è una data, un luogo e un nome. Il Consiglio di Stato ha fissato per il 15 ottobre l’udienza per decidere le sorti dell’appello presentato da uno dei primissimi decaduti per effetto della legge Severino, l’ex presidente del Molise <hi rend="#b">Michele Iorio</hi>. L’appuntamento è decisivo: se il collegio accoglierà i rilievi di incostituzionalità sollevati da Iorio infilerà un bel cacciavite negli ingranaggi che stanno portando Berlusconi alla decadenza, aprendo per lui uno spiraglio di salvezza di fronte alla Corte Costituzionale.</p>
    <p>Le contestazioni sollevate nelle <hi rend="#b">45 pagine</hi> di Iorio sono infatti identiche a quelle presentate nella giunta del Senato: “Eccesso di potere per applicazione retroattiva di norme limitatrici di diritti fondamentali”. Del resto le ha scritte lo stesso avvocato, quel <hi rend="#b">Beniamino Caravita</hi> Da Toritto che è insieme uno dei 35 saggi di Letta e l’estensore di uno dei pareri pro-veritate ad uso di Berlusconi in giunta. Ebbene ora c’è il nome del relatore che si occuperà del caso. Il caso ha voluto che sia <hi rend="#b">Oberdan Forlenza</hi>, segretario generale della giustizia amministrativa. Difficile fare previsioni. Forlenza esordisce come giovane pm a Napoli e si fa notare per un’indagine che anticipa tangentopoli e scuote il capoluogo campano. Poi lascia la magistratura ordinaria per quella amministrativa: <hi rend="#b">Tar</hi>, <hi rend="#b">Corte dei Conti</hi> fino al <hi rend="#b">Consiglio di Stato</hi>. Ma anche in politica ha trovato appoggi e incarichi, soprattutto nel campo del centrosinistra: capo di gabinetto del ministro per i Beni Culturali <hi rend="#b">Giovanna Melandri</hi> (1998), consulente legislativo di <hi rend="#b">Walter Veltroni</hi>, capo di Gabinetto del ministro dell’Università <hi rend="#b">Fabio Mussi</hi> (2006), poi presidente del Teatro di Roma e infine assessore ai Lavori pubblici della Regione Campania di Bassolino (2009).</p>
    <p>Una chiara appartenenza politica, si dirà. Ma a complicare la questione c’è una sentenza firmata di suo pugno che ha sollevato perplessità e polemiche. Nei fatti Forlenza ha salvato dalle ruspe il <hi rend="#b">Salaria Sport Village</hi>, il centro sportivo privato preferito dalla Protezione civile di Bertolaso che nel momento delle autorizzazioni per i campionati di nuoto di Roma si era ampliato a dismisura, a tutto vantaggio dei titolari, i fratelli Anemone. Nelle carte relative alle indagini sulla cricca era emersa, tra gli altri, la delicata questione relativa alla regolarità edilizia-urbanistica del club costruito in zona a rischio esondazione del Tevere. Secondo la giustizia penale ed il Tar la situazione non era conforme alle norme e quindi il sequestro e i sigilli alla struttura chiesto dal Comune di Roma erano legittimi e dovuti. Ne era seguita anche una richiesta di demolizione, giustificata proprio dalla pericolosità della zona. Di diversa opinione, invece, è stato il Consiglio di Stato che, con la sentenza n. 5799/11 – scritta dal relatore Oberdan Forlenza – ha ribaltato il verdetto del Tar nel periodo, peraltro, in cui era presidente del Consiglio di Stato <hi rend="#b">Pasquale de Lise</hi>, coinvolto nelle intercettazioni della cricca. Un anno fa l’epilogo extragiudiziario: acclarata la regolarità della struttura da parte del Consiglio di Stato, il Tevere ha comunque esondato allagando il circolo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>