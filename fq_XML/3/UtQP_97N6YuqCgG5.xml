<doc sitename="Il Fatto Quotidiano" title="Berlusconi pronto al dialogo con Renzi. Verso il sì sull'Italicum - Il Fatto Quotidiano" author="F Q" date="2014-11-08" url="http://www.ilfattoquotidiano.it/2014/11/08/berlusconi-pronto-dialogo-renzi-verso-si-italicum-premio-maggioranza/1199750/" hostname="ilfattoquotidiano.it" description="Sì a Matteo Renzi e alle riforme proposte dal suo governo. E sì anche all’Italicum e al premio di maggioranza alla lista e non alla coalizione, anche se Raffaele Fitto considera l’eventuale via libera un “cedimento suicida”. Silvio Berlusconi vuole tenere fede al patto del Nazareno, mentre il presidente del Consiglio ribadisce la sua linea anche alla cena …" categories="Politica" tags="Italicum;Matteo Renzi;Raffaele Fitto;Silvio Berlusconi" fingerprint="3f9ef8253d7d572d">
  <main>
    <head rend="h1">Berlusconi pronto al dialogo con Renzi. Verso il sì sull’Italicum</head>
    <graphic src="https://st.ilfattoquotidiano.it/wp-content/uploads/2014/11/silvio-berlusconi-675.jpg"/>
    <p>Sì a <hi rend="#b">Matteo Renzi</hi> e alle <hi rend="#b">riforme</hi> proposte dal suo governo. E sì anche all’<hi rend="#b">Italicum</hi> e al premio di maggioranza alla lista e non alla coalizione, anche se <hi rend="#b">Raffaele Fitto</hi> considera l’eventuale via libera un “cedimento suicida”. <hi rend="#b">Silvio Berlusconi</hi> vuole tenere fede al patto del Nazareno, mentre il <ref target="http://www.ilfattoquotidiano.it/2014/11/07/patto-nazareno-renzi-veti-se-qualcuno-si-tira-andiamo-avanti/1199595/"> presidente del Consiglio ribadisce la sua linea anche alla cena romana dei finanziatori Pd: sulle riforme “se qualcuno si ferma, noi andiamo avanti”</ref>. Quel “qualcuno”, come scrivono </p>
    <p><hi rend="#i">La Stampa</hi>e</p>
    <p><hi rend="#i">Repubblica</hi>, comprende anche “la stragrande maggioranza dei parlamentari azzurri”.</p>
    <p>Ma più del partito compatto, <hi rend="#b">Berlusconi</hi> vuole scacciare l’ombra dell’irrilevanza politica nel caso in cui decidesse di rompere il dialogo col premier. In sostanza, “la paura di essere abbandonato in un angolo dallo stimato <hi rend="#b">Matteo</hi>“. Il primo sì al premio alla <hi rend="#b">lista</hi> era arrivato dal leader di <hi rend="#b">Fi</hi> il 17 settembre. Poi Verdini si attivò per frenarlo, ma dopo 49 giorni dal leader <hi rend="#b">Pd</hi> arriva l’aut aut. L’accordo è quindi da trovare entro martedì 11 novembre, quando alle 16 “Anna Finocchiaro incardinerà in commissione la legge elettorale, l’<hi rend="#b">Italicum</hi> già approvato alla <hi rend="#b">Camera</hi>“. Per quel giorno, l’intesa dovrà essere completa. Verdini quindi “ha comunicato la disponibilità al premio di maggioranza alla lista, ma ha chiesto di tenere lo sbarramento al 5% e i capilista bloccati”.</p>
    <p>Una via prevista dal <hi rend="#b">Nazareno</hi> con la quale, come spiega <hi rend="#i">Repubblica</hi>, “si arriverebbe a una Camera composta da circa 70-80 per cento di nominati. Il restante 20-30 per cento dei deputati scelte con le preferenze apparterebbe solo al partito vincente, il Pd”. Modalità favorevole per Berlusconi, perché gli consentirebbe di scegliere uno per uno i nomi da mandare a <hi rend="#b">Montecitorio</hi>. Ma ci sono anche ipotesi alternative, tra cui il listino bloccato solo per il 30 per cento degli eletti (quindi il resto è eletto in base alle preferenze) o la<hi rend="#b"> riduzione dei collegi</hi> da 120 a 80. La clausola di salvaguardia per <hi rend="#b">Forza Italia</hi>, però, aggiunge <hi rend="#i">La Stampa</hi>, è che “prima si trasformi il <hi rend="#b">Senato</hi> in <hi rend="#b">Camera</hi> non elettiva”. Il tutto per evitare di andare ad elezioni anticipate. Ma quella clausola Renzi vorrebbe cancellarla, per conquistare il duplice premio di maggioranza nei due rami del Parlamento. Ed è su questo che si tratta.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>