<doc sitename="Il Fatto Quotidiano" title="Vittorio Feltri: &quot;Salvate il soldato Silvio Berlusconi da questi schizofrenici del Pdl&quot; - Il Fatto Quotidiano" author="Beatrice Borromeo" date="2013-09-11" url="http://www.ilfattoquotidiano.it/2013/09/11/vittorio-feltri-salvate-soldato-silvio-berlusconi-da-questi-schizofrenici-del-pdl/708393/" hostname="ilfattoquotidiano.it" description="Così Vittorio Feltri, impietoso, spiega gli ultimi passi falsi del Pdl: gaffes di uomini maldestri che da anni sfruttano il capo e che anche oggi, mentre cala il sipario sul ventennio berlusconiano, si dimenano disordinatamente. Privi non solo di un piano, ma pure di un’idea: “Sa perché nessuno capisce la strategia del Pdl? Perché non …" categories="Politica" tags="Interviste;PDL;Silvio Berlusconi;Vittorio Feltri" fingerprint="6cb5104bd7160601">
  <main>
    <head rend="h1">Vittorio Feltri: “Salvate il soldato Silvio Berlusconi da questi schizofrenici del Pdl”</head>
    <graphic src="https://st.ilfattoquotidiano.it/wp-content/uploads/2013/09/berlusconi-processo-mediaset_interna-nuova.jpg" alt="Silvio Berlusconi al Processo Mediaset"/>
    <p>Così <hi rend="#b">Vittorio Feltri</hi>, impietoso, spiega gli ultimi <hi rend="#b">passi falsi del Pdl</hi>: gaffes di uomini maldestri che da anni sfruttano il capo e che anche oggi, mentre cala il sipario sul ventennio berlusconiano, si dimenano disordinatamente. Privi non solo di un piano, ma pure di un’idea: “Sa perché nessuno capisce la strategia del Pdl? Perché non c’è! E se c’è è scritta in cinese”.</p>
    <p><hi rend="#b">Eppure Berlusconi paga caro i suoi avvocati e consiglieri.</hi>Ma è il comportamento del centrodestra in generale a essere schizofrenico. Da sempre. Non sono mai riusciti a legiferare in modo non dico intelligente, ma nemmeno conveniente.</p>
    <p><hi rend="#b">Pensa alla legge Severino votata anche dal Pdl?</hi>Non solo: hanno pure avallato la legge che riguarda i minori, che poi è servita a condannare Berlusconi nel processo Ruby.</p>
    <p><hi rend="#b">Persino l’affannata relazione di Augello in giunta, ha finito per essere controproducente.</hi>La verità è che non ci ho capito niente. Qualsiasi cosa facciano Augello o gli esponenti di maggior spicco, si fa per dire, del Pdl, è inutile. Qui non c’è piu niente da fare, la soluzione non c’è. Sono piccoli tentativi per allungare il brodo che non porteranno a nulla.</p>
    <p><hi rend="#b">Le sono piaciuti gli striscioni nelle spiagge a sostegno di B.?</hi>Non so chi abbia ideato queste cose, ma non servono a niente. Proprio come le manifestazioni, o certe dichiarazioni esplosive. Bisogna realizzare che siamo di fronte a una condanna de-fi-ni-ti-va.</p>
    <p><hi rend="#b">Hanno anche provato a umanizzarlo, con le foto abbracciato a Dudù il cane.</hi>Mah, non voglio fare il pesce in barile ma proprio non capisco come queste mosse possano giovare. Sarà che, da bergamasco, sono un po’ tardo: non afferro .</p>
    <p><hi rend="#b">C‘è malafede o incompetenza?</hi>Il problema è che lui comunque non ascolta. Siamo al punto in cui ha ragione l’ultimo che parla. Berlusconi è in uno stato psicologico confusionale, ed è comprensibile. Un giorno sostiene una cosa e il giorno dopo un’altra: è proprio nel pallone. E non perché sia scemo, ma perché la situazione è talmente incasinata che non se ne esce.</p>
    <p><hi rend="#b">Motivo in più perché qualcuno gli dia una mano.</hi>Solo che lui si circonda di accondiscendenti a sua disposizione a prescindere dal loro valore e dalla loro sincerità. Anche se alla fine gli stanno pure sulle balle.</p>
    <p><hi rend="#b">Può sempre contare sui figli.</hi>Forse sì. Ma a parte loro c’è solo gente che gli vuole male, che pensa solo a se stessa e a spremerlo fino all’ultimo, a proprio esclusivo vantaggio. Oramai è tardi, non c’è più niente da fare. Doveva pensarci prima, ma troppa presunzione, dovuta anche ai suoi successi, ha creato un eccesso di fiducia. Che produce gran stupidaggini.</p>
    <p><hi rend="#b">Però, ripeto, per svicolare da queste situazioni esistono i principi del foro.</hi>Io che non sono né avvocato né cancelliere gli ho detto subito l’unica via d’uscita:’Haiilpassaporto,vattene’. Se deve fuggire un impiegato dell’Enel ha qualche difficoltà, ma un signore come lui avrebbe fatto la bella vita.</p>
    <p><hi rend="#b">Se vuole scappare per la verità è ancora in tempo.</hi>Eh, ma senza passaporto non sarebbe carino.</p>
    <p><hi rend="#b">Ma neanche col passaporto.</hi>Ma non sarebbe stato un reato.</p>
    <p><hi rend="#b">Secondo lei c’è chi spera nell’uscita di scena del capo?</hi>Se il Pdl fosse un partito vero, organizzato, compatto, gli Alfano e i Lupi farebbero appello agli elettori: ‘Noi resisteremo, vi rappresenteremo’. Invece sono molto divisi e ciascuno pensa al proprio posticino. Si attaccano ancora a Berlusconi senza capire che ormai è fuori gioco.</p>
    <p><hi rend="#b">E nessuno, magari sopravvalutandosi, pensa davvero di poterne prendere il posto?</hi>Sicuramente sì, però poi mi vengono in mente i volti dei cosiddetti personaggi di spicco e mi cascano le braccia.</p>
    <p><hi rend="#b">Magari loro si guardano meno allo specchio.</hi>Non puoi impedire alla gente di sognare. Ma siamo in campo onirico.</p>
    <p>
      <hi rend="#i">da il Fatto Quotidiano del 11/09/2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>