<doc sitename="Il Fatto Quotidiano" title="Crisi governo, Fassina: 'Pdl irresponsabile, ma i voti per Letta bis ci sono' - Il Fatto Quotidiano" author="Wanda Marra" date="2013-09-29" url="http://www.ilfattoquotidiano.it/2013/09/29/crisi-governo-fassina-pdl-irresponsabile-ma-voti-per-letta-bis-ci-sono/727136/" hostname="ilfattoquotidiano.it" description="“Voglio rimarcare che la responsabilità della situazione è del Pdl e che ancora una volta gli interessi personali di Berlusconi prevalgono su quelli del Paese. Quanto avvenuto nei giorni scorsi comporta danni economici e istituzionali rilevanti. E le dimissioni dei ministri producono e produrranno lunedì mattina danni ancora più gravi alle imprese e agli italiani”. …" categories="Politica" tags="Crisi di Governo;Enrico Letta;Interviste;PDL;Renato Brunetta;Silvio Berlusconi;Stefano Fassina" fingerprint="2df718657c972aa3">
  <main>
    <head rend="h1">Crisi governo, Fassina: ‘Pdl irresponsabile, ma i voti per Letta bis ci sono’</head>
    <graphic src="https://st.ilfattoquotidiano.it/wp-content/uploads/2013/09/fassina-interna-nuova.jpg"/>
    <p>“Voglio rimarcare che la responsabilità della situazione è del Pdl e che ancora una volta gli interessi personali di <hi rend="#b">Berlusconi</hi> prevalgono su quelli del Paese. Quanto avvenuto nei giorni scorsi comporta danni economici e istituzionali rilevanti. E le dimissioni dei ministri producono e produrranno lunedì mattina danni ancora più gravi alle imprese e agli italiani”. Il vice ministro dell’Economia, <hi rend="#b">Stefano Fassina</hi> (Pd) ci tiene prima di tutto a sottolineare che il Paese è di fronte al baratro.</p>
    <p>
      <hi rend="#b">Onorevole Fassina, vi aspettavate le dimissioni dei ministri Pdl?</hi>
    </p>
    <p>No. Anzi le dichiarazioni del primo pomeriggio di Brunetta andavano in un’altra direzione.</p>
    <p><hi rend="#b">Ora che succede?</hi><lb/>Letta deve venire in Parlamento e verificare l’esistenza di una maggioranza in grado di affrontare due emergenze ineludibili: la legge di stabilità, che va fatta entro il 15 ottobre e la riforma della legge elettorale.</p>
    <p><hi rend="#b">Può ottenere la fiducia?</hi><lb/>Ritengo che vi siano parlamentari oltre i confini del Pd e di Scelta civica che non si vogliono assumere la responsabilità di portare l’Italia nel caos.</p>
    <p><hi rend="#b">Un Letta bis è possibile?</hi><lb/>Sì. E dobbiamo fare di tutto per verificare questa possibilità.</p>
    <p><hi rend="#b">Ma con chi si farebbe un esecutivo del genere?</hi><lb/>Non ragiono di formule. So solo che non possiamo andare a elezioni senza la legge di stabilità e la legge elettorale.</p>
    <p><hi rend="#b">Torna di moda anche l’ipotesi di un governo di minoranza? E Letta ci starebbe?</hi><lb/>Dipende dal risultato del voto. E ci vorrebbe una minoranza che poi diventa maggioranza per votare la legge di stabilità. E visto che si tratta dell’atto più importante di un esecutivo, allora vorrebbe dire che c’è una maggioranza per il sostegno del governo.</p>
    <p><hi rend="#b">E il governo di scopo?</hi><lb/>È una subordinata della subordinata. Io confido nel fatto che Letta otterrà la fiducia. Lo sforzo che dobbiamo fare in queste ore non è un esercizio di fantasia politica, ma rendere consapevole il Paese delle conseguenze che si verrebbero a determinare con l’emergenza che abbiamo di fronte.</p>
    <p><hi rend="#b">Pensa che Berlusconi abbia accelerato perché ha capito di non tenere i suoi, come le dichiarazioni di Cicchitto, che ha espresso disaccordo sulle dimissioni dei ministri, farebbero pensare?</hi><lb/>Penso che Berlusconi abbia avvertito di essere isolato nel Paese.</p>
    <p><hi rend="#b">Se le cose finissero adesso però potrebbe rivendicare di aver ottenuto l’abolizione dell’Imu ai danni dell’aumento dell’I</hi><hi rend="#b">va.</hi><lb/>L’abolizione dell’Imu Berlusconi non la ottiene se si va a votare. La seconda rata si paga e anche la terza. E tra l’altro il decreto non è stato ancora convertito. Non si è discusso del decreto per bloccare l’aumento dell’Iva perché Berlusconi a causa dei suoi problemi personali ha accelerato la crisi mercoledì con l’annuncio delle dimissioni di massa dei parlamentari.</p>
    <p><hi rend="#b">E l’ipotesi di elezioni anticipate?</hi><lb/>Faremmo un danno enorme al Paese. Senza la legge di stabilità, ci sarebbe l’impennata dello spread e la recessione. E arriverebbe la troika che aggraverebbe con ricette sbagliate la situazione del nostro Paese.</p>
    <p><hi rend="#b">Adesso che ne sarà del congresso del Pd?</hi><lb/>Non è un mistero che molti non lo vogliano. Il congresso del Pd è l’ultimo dei problemi, dobbiamo concentrarci su come salvare il Paese.</p>
    <p><hi rend="#b">Ma si farà?</hi><lb/>Dobbiamo provare a rispettare la scadenza del congresso, ma la priorità è evitare il baratro.</p>
    <p>
      <hi rend="#i">dal Fatto Quotidiano del 29 settembre 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>