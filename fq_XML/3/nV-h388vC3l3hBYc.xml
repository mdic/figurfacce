<doc sitename="Il Fatto Quotidiano" title="Berlusconi ai senatori Pdl: &quot;Ricordatevi come è andata con Fini&quot; - Il Fatto Quotidiano" author="RQuotidiano" date="2013-11-10" url="http://www.ilfattoquotidiano.it/2013/11/10/berlusconi-ai-senatori-pdl-ricordatevi-come-e-andata-con-fini/772894/" hostname="ilfattoquotidiano.it" description="”Come può pretendere il Partito democratico che i nostri senatori e i nostri ministri continuino a collaborare con chi, violando le leggi, compie un omicidio politico, assassina politicamente il leader dei moderati?”. Silvio Berlusconi, in un’intervista all’Huffington Post risponde a distanza alle dichiarazioni del segretario Pdl Angelino Alfano, che lo ha invitato a sostenere Enrico …" categories="Politica" tags="Angelino Alfano;Decadenza Berlusconi;Enrico Letta;Gianfranco Fini;Legge di Stabilità;Legge Severino;PDL;Silvio Berlusconi" fingerprint="fdaca87678a7b009">
  <main>
    <head rend="h1">Berlusconi ai senatori Pdl: “Ricordatevi come è andata con Fini”</head>
    <graphic src="https://st.ilfattoquotidiano.it/wp-content/uploads/2013/11/Berlusconi.jpg"/>
    <p>”Come può pretendere il <hi rend="#b">Partito democratico</hi> che i nostri senatori e i nostri ministri continuino a collaborare con chi, violando le leggi, compie un omicidio politico, assassina politicamente il leader dei moderati?”. <hi rend="#b">Silvio Berlusconi</hi>, in un’intervista all’<hi rend="#i">Huffington Post</hi> risponde a distanza alle <ref target="http://www.ilfattoquotidiano.it/2013/11/10/alfano-berlusconi-sostenga-il-governo-anche-se-decade/772472/">dichiarazioni del segretario Pdl Angelino Alfano, che lo ha invitato a sostenere Enrico Letta anche in caso di decadenza</ref>. </p>
    <p>L’ex premier si rivolge quindi ai senatori “colombe” Pdl, <ref target="http://www.ilfattoquotidiano.it/2013/11/05/decadenza-berlusconi-il-senato-vota-il-27-novembre/766840/">in vista della discussione e del voto al Senato del 27 novembre</ref>. Ricorda loro il ‘caso’ di </p>
    <p><hi rend="#b">Gianfranco Fini,</hi>invitandoli a “non commettere errori che li segnerebbero per tutta la vita”</p>
    <p><hi rend="#b">.</hi>E suggerisce: “A loro dico: se si contraddicono i nostri elettori, non si va da nessuna parte. Anche Fini e altri ebbero due settimane di spazio sui giornali, ma poi è finita come è finita”. Poi prosegue: “Li inviterei ad ascoltare i cittadini sia sulla legge di stabilità che sulla mia decadenza. E ricordino che il tema non è tanto quello di essere leali a</p>
    <p><hi rend="#b">Silvio Berlusconi</hi>, ma quello di essere leali ai nostri elettori e ai programmi su cui ci hanno dato il consenso”.</p>
    <p>Berlusconi esclude poi qualsiasi possibilità di rottamare il partito. Un’ipotesi che definisce “una fantasia fondata sul nulla”. In vista del consiglio nazionale, <ref target="http://www.ilfattoquotidiano.it/2013/11/07/pdl-berlusconi-consiglio-nazionale-16-novembre-cicchitto-riflettiamo-se-disertare/769335/">l’ex presidente del Consiglio si sofferma sulla riorganizzazione di Forza Italia e sul suo modello organizzativo</ref>. “Mi hanno dato anche dello ‘sfasciacarrozze – dice -, ma nel mio lavoro (dall’urbanistica alle comunicazioni, dallo sport alla politica), ho sempre fatto il contrario. Ho sempre cercato di mettere insieme e usare al meglio tutte le risorse umane possibili, valorizzando al massimo le capacità di ciascuno”. “Nel nostro movimento – aggiunge – esiste un patrimonio di persone, di parlamentari, di consiglieri regionali, provinciali e comunali, di dirigenti sul territorio, di militanti che va assolutamente salvaguardato. A questo patrimonio dobbiamo cercare di aggiungere altri protagonisti del mondo dell’impresa, delle professioni, della cultura, del lavoro, per rinnovare la nostra passione e il nostro entusiasmo e fare sempre di più”.</p>
    <p>Nel corso dell’intervista, Berlusconi interviene anche sulla legge di stabilità che “va cambiata profondamente, come noi ci accingiamo a fare in Parlamento”. A motivare la sua c’è “la sorpresa inaccettabile del ritorno mimetizzato della tassa sulla prima casa, cosa per noi assolutamente insostenibile”. Ma le critiche alla manovra si spingono oltre l’ipotesi dell’<hi rend="#b">Imu </hi>e riguardano una crescita economica che, finora, è stata disattesa. “Serviva uno choc positivo, una frustata che ci aiutasse a cogliere la ripresa. E invece – aggiunge l’ex premier – sono venute fuori molte <hi rend="#b">misure rinunciatarie</hi>. Ma quello che è più grave è la non comprensione di ciò che accade nel Paese. Dalla pubblicità ai consumi di energia, dalle auto agli elettrodomestici, dell’abbigliamento fino ai consumi alimentari, tutto dimostra che c’è paura e depressione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>