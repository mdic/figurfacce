<doc sitename="Il Fatto Quotidiano" title="Bindi: &quot;Berlusconi? Lutto nazionale fuori luogo, va riservato a chi ha unito il Paese e non a chi lo ha diviso&quot;. Su La7 - Il Fatto Quotidiano" author="F Q" date="2023-06-13" url="https://www.ilfattoquotidiano.it/2023/06/13/bindi-berlusconi-lutto-nazionale-fuori-luogo-va-riservato-a-chi-ha-unito-il-paese-e-non-a-chi-lo-ha-diviso-su-la7/7193094/" hostname="ilfattoquotidiano.it" description="&quot;Lutto nazionale fuori luogo e inopportuno&quot;. Ecco perché per Rosy Bindi" categories="La7" tags="Rosy Bindi;Silvio Berlusconi;Tomaso Montanari" fingerprint="aff947bd70e98735">
  <main>
    <p>“<hi rend="#b">Il lutto nazionale per Berlusconi è inopportuno e fuori luogo. Condivido la decisione di Tomaso Montanari</hi>“. Così a <hi rend="#i"/> (La7) l’ex ministro della Sanità </p>
    <p>
      <ref target="http://www.la7.it/tagada">Tagadà</ref>
    </p>
    <p><hi rend="#b">Rosy Bindi</hi>commenta la scelta del lutto nazionale e dello stop dei lavori del Parlamento in omaggio a</p>
    <p><hi rend="#b">Silvio Berlusconi</hi>, applaudendo la decisione del rettore dell’Università per stranieri di Siena</p>
    <p><hi rend="#b">Tomaso Montanari</hi>, che si è rifiutato di far sventolare le bandiere a mezz’asta nel suo ateneo.</p>
    <p>Bindi spiega: “Penso che il lutto nazionale lo si debba riservare alle personalità che hanno unito il Paese e non a quelle che lo hanno diviso, alle persone che si sono distinte per particolari risultati ottenuti, alle personalità dell’arte e della cultura, a chi ha sacrificato la propria vita per il Paese. Ma trovo inopportuno il lutto nazionale per un presidente del Consiglio che è stato tanto amato – sottolinea – ma che <hi rend="#b">è stato anche capace di non farsi amare da altre persone</hi>. E che è stato un <hi rend="#b">elemento di divisione</hi> su questioni fondamentali, come il senso delle istituzioni, il rispetto della <hi rend="#b">Costituzione</hi>, il rispetto nei confronti delle <hi rend="#b">donne</hi>, l’immagine del paese in giro per il mondo. Perché il lutto nazionale? <hi rend="#b">Per quale motivo tutte le istituzioni del paese dovrebbero avere una bandiera a mezz’asta e il Parlamento si deve fermare?</hi>“.</p>
    <p>E aggiunge: “Siamo in una <hi rend="#b">fase di santificazione, realizzata dalle sue tv ma anche dalla Rai,</hi> che non fa bene al paese e che <hi rend="#b">non corrisponde alla verità</hi>. Berlusconi ha cambiato tanto l’Italia, ma per quanto mi riguarda non l’ha cambiata in meglio, soprattutto perché <hi rend="#b">ha sdoganato certi comportamenti nei confronti delle donne, del denaro, del senso delle istituzioni.</hi> Berlusconi ha avuto un <hi rend="#b">atteggiamento padronale</hi> con tutte le cose al mondo, come le donne, la politica, il potere, il rapporto tra pubblico e privato. Lui ha avuto un <hi rend="#b">rapporto patrimoniale con tutte le cose e con tutte le persone che lo circondavano</hi>. E questo per me era inaccettabile”.</p>
    <p>Bindi menziona poi la frase con cui fu apostrofata da Berlusconi, in collegamento telefonico, a <hi rend="#i">Porta a porta</hi> l’8 ottobre del 2009 (<hi rend="#b">“Ravviso che lei è sempre più bella che intelligente”</hi>). Lei rispose con la celebre replica: <hi rend="#b">“Non sono una donna a sua disposizione”. </hi>Frase che poi fu stampata su diverse magliette indossate da esponenti dem alla convention nazionale del Pd che si tenne 3 giorni dopo.</p>
    <p>L’ex presidente della Commissione Antimafia ricorda: “Lui mi disse che ero più bella che intelligente perché contestai il fatto che attaccasse Corte Costituzionale e presidente della Repubblica (<hi rend="#b">Giorgio Napolitano</hi>, <hi rend="#i">ndr</hi>) che <hi rend="#b">avevano bocciato il lodo Alfano, una delle tanti leggi ad personam</hi> che aveva fatto votare in Parlamento, al quale fece anche votare che<hi rend="#b"> Ruby era nipote di Mubarak</hi>. Il berlusconismo? Tutto questo è stato possibile perché<hi rend="#b"> l’aspetto culturale di Berlusconi non è mai stato preso sul serio dalla sinistra,</hi> né persino dalla <hi rend="#b">Chiesa</hi>, né da alcuni intellettuale, né dai mezzi di comunicazione”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>