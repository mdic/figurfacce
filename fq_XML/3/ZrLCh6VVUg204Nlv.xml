<doc sitename="Il Fatto Quotidiano" title="M5S e ambientalisti contro il dl emergenze: &quot;Nel testo l'ennesimo regalo all'Ilva&quot; - Il Fatto Quotidiano" author="Francesco Casula" date="2013-12-03" url="http://www.ilfattoquotidiano.it/2013/12/03/m5s-e-ambientalisti-contro-il-dl-emergenze-nel-testo-lennesimo-regalo-allilva/799950/" hostname="ilfattoquotidiano.it" description="Il quinto decreto ad Ilvam, approvato dal consiglio dei ministri insieme alle nuove norme per la Terra dei fuochi, è un vero e proprio ‘salva-commisari’, il commissario straordinario dell’acciaieria di Taranto. Sanzioni azzerate, sblocco dei fondi e soprattutto nessuna responsabilità per la gestione dei rifiuti all’interno della fabbrica. “LE SANZIONI NON SI APPLICANO AL COMMISSARIO”Le …" categories="Ambiente" tags="Andrea Orlando;Angelo Bonelli;Corrado Clini;Enrico Bondi;Gruppo Riva;Ilva;Movimento 5 Stelle;Patrizia Todisco;Silvio Berlusconi" fingerprint="bfe11643258a8921">
  <main>
    <head rend="h1">M5S e ambientalisti contro il dl emergenze: “Nel testo l’ennesimo regalo all’Ilva”</head>
    <graphic src="https://st.ilfattoquotidiano.it/wp-content/uploads/2013/11/ilva-interna-640.jpg"/>
    <p>Il quinto decreto <hi rend="#b"> ad Ilvam</hi>, </p>
    <p><ref target="http://www.ilfattoquotidiano.it/2013/12/03/terra-dei-fuochi-governo-approva-il-decreto-bruciare-rifiuti-diventa-reato/799228/">approvato dal consiglio dei ministri insieme alle nuove norme per la</ref>, è un vero e proprio ‘salva-commisari’, il commissario straordinario dell’acciaieria di Taranto.</p>
    <hi rend="#b">Terra dei fuochi</hi>
    <p><hi rend="#b">Sanzioni</hi>azzerate,</p>
    <p><hi rend="#b">sblocco dei fondi</hi>e soprattutto nessuna responsabilità per la gestione dei rifiuti all’interno della fabbrica.</p>
    <p><hi rend="#b">“LE SANZIONI NON SI APPLICANO AL COMMISSARIO”</hi><lb/>Le norme salva-commissari prevedono che “durante la<hi rend="#b"> gestione commissariale</hi>, qualora vengano rispettate le prescrizioni dei piani” e “le previsioni” di adeguamento, non si debbano applicare “per atti o comportamenti imputabili alla gestione commissariale”, le sanzioni previste dall’<hi rend="#b">Aia</hi> del 2012, ovvero quelle che sancivano per l’azienda una multa anche del 10 percento del fatturato aziendale. Non solo. Il decreto prevede che le “sanzioni, ove riferite a atti o comportamenti imputabili alla gestione precedente al <hi rend="#b">commissariamento</hi>, si irrogano alle persone fisiche che abbiano posto in essere gli atti o comportamenti, e non possono essere poste a carico dell’impresa commissariata per tutta la durata del commissariamento”. In sostanza, la nuova norma prevede che le colpe dei <hi rend="#b">Riva</hi>, come titolari del siderurgico, debbano essere pagate dai Riva stessi e non dall’Ilva commissariata.</p>
    <p>Ma cosa si intende per <hi rend="#b">previsioni</hi>? Con un’interpretazione autentica il governo ha chiarito che “la progressiva adozione delle misure” deve essere intesa nel senso che la stessa è rispettata se la<hi rend="#b"> qualità dell’aria</hi> nella zona esterna allo stabilimento “non abbia registrato un peggioramento rispetto alla data di inizio della gestione commissariale” e soprattutto se “alla data di approvazione del piano, siano stati avviati gli interventi necessari ad ottemperare ad almeno il 70% del numero complessivo delle prescrizioni contenute nelle<hi rend="#b"> autorizzazioni integrate ambientali</hi>, ferma restando la non applicazione dei termini previsti dalle predette autorizzazioni e prescrizioni”. In definitiva non è necessario che le misure di adeguamento siano state realizzate completamente, ma è sufficiente che il 70 percento di quelle previste siano state avviate. Inoltre il <hi rend="#b">decreto</hi> non stabilisce quali siano le prescrizioni da avviare lasciando di fatto una grande discrezionalità nelle mani di Bondi.</p>
    <p><hi rend="#b">LE MANI SUI SOLDI DEL JERSEY</hi><lb/>Non ci sono fondi per <hi rend="#b">ambientalizzare</hi> l’Ilva in tre anni. Il governo lo scrive chiaramente nelle premesse del decreto quando afferma che “la insufficienza delle<hi rend="#b"> risorse finanziarie</hi> a disposizione della struttura commissariale rischiano di vanificare il rispetto del termine di 36 mesi per l’attuazione delle Aia”. Tradotto: bisogna mettere mano ai fondi sequestrati dalla magistratura. In tal senso, se a <hi rend="#b">Taranto</hi> – rispetto agli 8 miliardi imposti dal gip <hi rend="#b">Patrizia Todisco </hi>– le Fiamme gialle sono riuscite a trovare ben poche risorse dei Riva, a Milano al contrario i finanzieri hanno sequestrato circa 1 miliardo e 200 milioni di euro che gli <hi rend="#b">gruppo industriale</hi> aveva riportato in Italia con lo scudo fiscale voluto da Tremonti e <hi rend="#b">Berlusconi</hi> dopo averli nascosti nel paradiso fiscale del <hi rend="#b">Jersey</hi>. Il decreto, ora, stabilisce che se i Riva non metteranno a disposizione di Bondi i fondi necessari, il commissario potrà richiedere “le somme sottoposte a sequestro penale in relazione a procedimenti penali a carico del titolare dell’impresa o del socio di maggioranza, diversi da quelli per reati ambientali o connessi all’attuazione dell’Aia”. Somme da utilizzare immediatamente per ambientalizzare l’Ilva e che altrimenti sarebbero entrate nella <hi rend="#b">disponibilità</hi> dello Stato solo dopo un’eventuale <hi rend="#b">condanna</hi> definitiva.</p>
    <p><hi rend="#b">BONELLI: “LA SOSPENSIONE DELLE SANZIONI E’ INCOSTITUZIONALE”</hi><lb/>Per <hi rend="#b">Angelo Bonelli</hi>, leader dei <hi rend="#b">Verdi</hi>, “la norma del decreto sull’Ilva che contiene la sospensione delle sanzioni per le prescrizioni ambientali è assolutamente <hi rend="#b">incostituzionale</hi> perché subordina in maniera inaccettabile la vita e la salute alla produzione. Mai ci saremmo aspettati – ha aggiunto l’<hi rend="#b">ex candidato sindaco</hi> di Taranto dell’area ambientalista – che si potesse giungere a superare questo limite con una norma che non solo garantisce l’impunità a chi inquina, ma abbandona i cittadini di Taranto a subire le drammatiche conseguenze dell’inquinamento”. Inoltre Bonelli ha annunciato che “una volta pubblicato porterò personalmente il testo del decreto al <hi rend="#b">Commissario Ue all’Ambiente</hi> in relazione alla procedura di infrazione comunitari” perché “con questo decreto si vuole garantire un periodo transitorio che secondo la struttura commissariale dovrebbe durare almeno 3 anni, periodo nel quale, da quello che abbiamo compreso non sarà possibile garantire la conformità degli impianti dell’Ilva alla <hi rend="#b">legge</hi>. Di fatto si tratta di un decreto che consente nei prossimi anni la libertà d’inquinare”.</p>
    <p><hi rend="#b">M5S: “SANZIONI CANCELLATE, E’ REGALO A ILVA”</hi><lb/>Sul dl approvato dal governo Letta, inoltre, è arrivata la sonora bocciatura di <hi rend="#b">Movimento 5 Stelle</hi> e <hi rend="#b">Verdi</hi>. “Dietro un decreto che dovrebbe mettere una pezza sul disastro ambientale della <hi rend="#b">Terra dei Fuochi</hi> si nasconde l’ennesimo regalo al commissario straordinario dell’Ilva Enrico Bondi – hanno scritto i deputati M5S della commissione Ambiente – Siamo preoccupati per la volontà del governo di togliere di fatto le <hi rend="#b">sanzioni</hi> sull’Ilva durante il periodo di commissariamento”. Non solo. Gli onorevoli a 5 Stelle sono “convinti che chi commette reati ambientali debba pagare, e oltretutto che le eventuali bonifiche previste riguardino tutti i Siti di interesse nazionale (Sin) inquinati, e non soltanto alcune zone”. Per quanto riguarda il provvedimento generale, invece, per i 5 Stelle “ben venga l’introduzione del reato per la <hi rend="#b">combustione</hi> dei rifiuti”, ma loro aspetteranno che il testo approdi in Aula. “Continueremo a batterci – hanno concluso – affinché la<hi rend="#b"> tutela dell’ambiente</hi> diventi sempre di più una priorità improrogabile, non una bandiera da sventolare solo quando gira il vento”. Non meno forte la presa di posizione dell’associazione ambientalista Peacelink: “Questo governo porta l’Italia fuori dall’<hi rend="#b">Europa</hi>, approvando l’ennesimo decreto ‘Salva-Ilva’ che concede deroghe e proroghe in barba alle rigorose norme della direttiva europea sull’<hi rend="#b">Autorizzazione Integrata Ambientale</hi>“.</p>
    <p><hi rend="#b">DA BERLUSCONI FINO A LETTA, ECCO I CINQUE DECRETI “AD AZIENDAM”</hi><lb/>Quello di oggi, come detto, è il <hi rend="#b">quinto decreto</hi> firmato da vari governi nei confronti dei padroni dell’acciaio. Il primo risale al 2010 e fu firmato dal duo <hi rend="#b">Prestigiacomo</hi>–<hi rend="#b">Berlusconi</hi> per risolvere l’emergenze <hi rend="#b">benzo(a)pirene</hi> che attanagliava Taranto. In realtà il decreto si limitò eslcusivamente ad innalzare i limiti di legge per le città con più di 150mila abitanti. Il secondo decreto fu voluto dall’ex ministro dell’ambiente del Governo Monti, <hi rend="#b">Corrado Clini</hi>, per sbloccare l’acciaio sequestrato dalla procura di Taranto. Ben tre, invece, sono i decreti firmati dall’attuale <hi rend="#b">governo Letta</hi> e dal ministro dell’Ambiente <hi rend="#b">Andrea Orlando</hi>. Oltre a quello di oggi, Letta-Orlando hanno emanato due provvedimenti per nominare <hi rend="#b">Bondi</hi> commissario ed <hi rend="#b">Edo Ronchi</hi> com subcommissario e per autorizzare le discariche interne dell’Ilva.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>