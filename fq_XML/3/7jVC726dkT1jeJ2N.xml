<doc sitename="Il Fatto Quotidiano" title="Puglia, Forza Italia 'candida' Raffaele Fitto. Lui: &quot;Non sta né in cielo né in terra&quot; - Il Fatto Quotidiano" author="Mary Tota" date="2014-12-15" url="http://www.ilfattoquotidiano.it/2014/12/15/puglia-forza-italia-candida-raffaele-fitto-non-sta-ne-in-cielo-ne-in-terra/1277740/" hostname="ilfattoquotidiano.it" description="“La mia candidatura alle regionali in Puglia non sta né in cielo né in terra”. Raffaele Fitto rifiuta l’investitura ufficiale a candidato presidente della Regione Puglia, arrivata in giornata dal Comitato per le regionali di Forza Italia presieduto da Altiero Matteoli e composto da Paolo Romani, Renato Brunetta, Denis Verdini, Giovanni Toti e Sestino Giacomoni. “Il miglior …" categories="Politica" tags="Altero Matteoli;Denis Verdini;Forza Italia;Primarie;Raffaele Fitto;Regione Puglia;Silvio Berlusconi" fingerprint="3464346dbc6f61fc">
  <main>
    <head rend="h1">Puglia, Forza Italia ‘candida’ Raffaele Fitto. Lui: “Non sta né in cielo né in terra”</head>
    <graphic src="https://st.ilfattoquotidiano.it/wp-content/uploads/2014/12/fitto-matteoli-675.jpg"/>
    <p>“La mia candidatura alle regionali in <hi rend="#b">Puglia</hi> non sta né in cielo né in terra”. <hi rend="#b">Raffaele Fitto</hi> rifiuta l’investitura ufficiale a candidato presidente della <hi rend="#b">Regione Puglia</hi>, arrivata in giornata dal Comitato per le regionali di Forza Italia presieduto da <hi rend="#b">Altiero Matteoli</hi> e composto da <hi rend="#b">Paolo Romani</hi>,<hi rend="#b"> Renato Brunetta</hi>, <hi rend="#b">Denis Verdini</hi>, <hi rend="#b">Giovanni Toti</hi> e <hi rend="#b">Sestino Giacomoni</hi>. “Il miglior candidato sei tu” gli avevano scritto pubblicamente. Ma a nessuno è sfuggito il <hi rend="#b">retrogusto</hi> amaro di una consacrazione fatta, più che per fiducia, con lo scopo di tendere uno sgambetto all’ex ministro. Sebbene Matteoli, dopo aver incassato il “no”, si sia affrettato a dire che “non intendeva far prevalere <hi rend="#b">piccole mosse tattiche</hi> e giochetti interni”, ma che comunque confida in una riflessione ulteriore.</p>
    <p>La proposta del <hi rend="#b">Comitato</hi> arrivava quando l’ostinato “oppositore” aveva appena posato la penna dopo aver scritto e pubblicato sul suo <hi rend="#b">blog</hi>, ancora una volta, un <hi rend="#b">severo giudizio</hi> sulla linea di Forza Italia. “Non per fare la <hi rend="#b">Cassandra</hi>” ma perché dispiaciuto nel constatare una <hi rend="#b">prospettiva futura</hi> peggiore del presente. Per l’<hi rend="#i"> ex enfant prodige</hi> della politica pugliese, nulla va come dovrebbe: l’ostinato no alle primarie dopo le clamorose sconfitte in </p>
    <p><hi rend="#b">Emilia</hi>e</p>
    <p><hi rend="#b">Calabria</hi>, il “cantiere della libertà” con la</p>
    <p><hi rend="#b">Lega</hi>che avrà come unico scopo l’essere cannibalizzati dalla compagine di</p>
    <p><hi rend="#b">Matteo Salvini</hi>, la totale mancanza di idee e linea politica.</p>
    <p>Una critica non da poco, come ormai tutte quelle mosse da <hi rend="#b">Raffaele Fitto</hi>. Ma che a portare avanti la battaglia interna non è solo. I forzisti fittiani, in Parlamento, sono più di un terzo del totale. E questo non può non disturbare i sonni di <hi rend="#b">Silvio Berlusconi</hi>. Soprattutto in vista della partita per l’elezione del <hi rend="#b">capo dello Stato</hi>. Raffaele Fitto lo lascia intendere nel suo post: “La prima e gravissima conseguenza di queste scelte sbagliate sarà proprio nella vicenda del <hi rend="#b">Quirinale</hi>. Forza Italia rischia di arrivare a quell’appuntamento in una condizione di <hi rend="#b">marginalità</hi> e di irrilevanza. Il rischio, a quel punto, è che il <hi rend="#b">Pd</hi> cerchi di comporre in qualche modo le sue <hi rend="#b">contraddizioni</hi>, eventualmente cercando – se necessario – altri interlocutori”.</p>
    <p>Ma nello scontro tutto interno non c’è solo questo. C’è la presenza scomoda di un contestatore che vorrebbe mandare all’aria il <hi rend="#b">Patto del Nazareno</hi>, prendere le distanze da <hi rend="#b">Matteo Renzi</hi> e dal suo governo e rifiutare ogni futura scelta e candidatura calata dall’alto. Ecco perché in Puglia Forza Italia fa melina, riunendo i partiti della coalizione di <hi rend="#b">centrodestra</hi> e terminando gli incontri con un “decideremo”. Intanto <hi rend="#b">Nino Marmo</hi>, primo candidato ufficiale alla poltrona da governatore pugliese è stato abbandonato dagli stessi forzisti; <hi rend="#b">Francesco Schittulli</hi>, candidato in pectore ma non si sa di chi, attende l’<hi rend="#b">investitura ufficiale</hi> che non arriva mai. Nonostante sia sostenuto da tutti. Da tutti ma non da Raffaele Fitto, che spinge ancora per le <hi rend="#b">primarie</hi>. E quando nel braccio di ferro con Berlusconi riceve il solito “no” ribadisce che allora la responsabilità di una sconfitta non sarà certo sua. Ma contro<hi rend="#b"> Michele Emiliano</hi>, stando ai sondaggi che ufficiosi e ufficiali arrivano sui tavoli dei partiti, la battaglia è dura. Lo sanno a <hi rend="#b">Roma</hi> e lo sa bene Fitto. Ecco perché la sua candidatura, dice, “non sta né in cielo né in terra”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>