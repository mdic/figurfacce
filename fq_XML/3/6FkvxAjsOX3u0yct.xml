<doc sitename="Il Fatto Quotidiano" title="Silvio Berlusconi può lasciare l'ospedale, martedì il ritorno a casa dopo operazione - Il Fatto Quotidiano" author="F Q" date="2016-07-04" url="http://www.ilfattoquotidiano.it/2016/07/04/berlusconi-puo-lasciare-lospedale-martedi-il-ritorno-a-casa-dopo-loperazione-al-cuore/2881180/" hostname="ilfattoquotidiano.it" description="Silvio Berlusconi sarà dimesso domani mattina dall’ospedale San Raffaele di Milano, dove è ricoverato dallo scorso 7 giugno per un’operazione al cuore. La notizia arriva da fonti interne all’ospedale. L’indiscrezione è poi stata confermata dal medico personale dell’ex cavaliere, Alberto Zangrillo, che aveva inizialmente previsto almeno un mese di riabilitazione dopo l’intervento a cuore aperto effettuato il 14 giugno. …" categories="Politica" tags="Forza Italia;San Raffaele;Silvio Berlusconi" fingerprint="6da212631b43c41d">
  <main>
    <head rend="h1">Silvio Berlusconi può lasciare l’ospedale, martedì il ritorno a casa dopo operazione</head>
    <graphic src="https://st.ilfattoquotidiano.it/wp-content/uploads/2016/06/berlusconi-675.jpg"/>
    <p><hi rend="#b">Silvio Berlusconi</hi> sarà dimesso <hi rend="#b">domani mattina</hi> dall’ospedale <hi rend="#b">San Raffaele di Milano</hi>, dove è ricoverato dallo scorso 7 giugno per <hi rend="#b">un’operazione al cuore</hi>. La notizia arriva da fonti interne all’ospedale. L’indiscrezione è poi stata confermata dal medico personale dell’ex cavaliere, <hi rend="#b">Alberto Zangrillo</hi>, che aveva inizialmente previsto almeno un mese di riabilitazione dopo <hi rend="#b">l’intervento a cuore aperto</hi> effettuato il 14 giugno.</p>
    <p>Il 79enne leader di Forza Italia è stato sottoposto alla <hi rend="#b">sostituzione di una valvola aortica</hi>, intervento necessario dopo <hi rend="#b">il malore</hi> accusato nelle ore in cui si votava per le elezioni amministrative. Diverse le visite ricevute dall’ex premier nella giornata. “Domani torna a casa, e questa è una bella notizia” ha detto <hi rend="#b">Gianni Letta</hi> uscendo dall’ospedale milanese dove si è recato intorno alle 13 per una visita.”Sta abbastanza bene” ha confermato l’avvocato <hi rend="#b">Niccolò Ghedini</hi>,<hi rend="#b"/>che è rimasto con il suo assistito per tre ore.</p>
    <p>Più cautela da parte della figlia <hi rend="#b">Marina Berlusconi</hi>: “Sta abbastanza bene, sta recuperando, anche se i tempi di recupero per questa operazione sono piuttosto lunghi”. Concetto ribadito dall’amministratore delegato del Milan <hi rend="#b">Adriano Galliani</hi>, arrivato al San Raffaele nelle stesse ore: “Il presidente Berlusconi, una volta rientrato a casa, dovrà affrontare un periodo di convalescenza”.</p>
    <p>Berlusconi continuerà la riabilitazione nella sua <hi rend="#b">villa di San Martino</hi> sotto la supervisione di un equipe medica guidata dal professor Alberto Zangrillo, anche se non si conoscono i tempi del completo recupero.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>