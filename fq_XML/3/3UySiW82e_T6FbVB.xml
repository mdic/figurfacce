<doc sitename="Il Fatto Quotidiano" title="Mediaset, Crippa: &quot;A Rete4 nessun colore politico. Trasparenza su Berlusconi&quot; - Il Fatto Quotidiano" author="RQuotidiano" date="2013-09-04" url="http://www.ilfattoquotidiano.it/2013/09/04/mediaset-crippa-a-rete4-nessun-colore-politico-trasparenza-su-vicende-berlusconi/701167/" hostname="ilfattoquotidiano.it" description="Ammette che “Rete4 ha avuto in passato un’informazione molto schierata”, ma oggi grazie “a una nuova leva” la rete è “difficilmente collocabile in un’area politica chiara e riconoscibile”. Mauro Crippa, direttore generale dell’informazione Mediaset a margine della presentazione a Milano dei nuovi programmi d’informazione di Rete4 per l’autunno, sembra voglia chiudere – almeno a parole – un …" categories="Media" tags="Mediaset;Rete4;Silvio Berlusconi" fingerprint="a9a590647d2d729b">
  <main>
    <head rend="h1">Mediaset, Crippa: “A Rete4 nessun colore politico. Trasparenza su Berlusconi”</head>
    <graphic src="https://st.ilfattoquotidiano.it/wp-content/uploads/2013/09/maurizio-crippa-interna-nuova.jpg" alt="Maurizio Crippa"/>
    <p>Ammette che “<hi rend="#b">Rete4</hi> ha avuto in passato un’informazione molto schierata”, ma oggi grazie “a una nuova leva” la rete è “difficilmente collocabile in un’area politica chiara e riconoscibile”. <hi rend="#b">Mauro Crippa</hi>, direttore generale dell’informazione <hi rend="#b">Mediaset</hi> a margine della presentazione a <hi rend="#b">Milano</hi> dei nuovi programmi d’informazione di <hi rend="#i">Rete4</hi> per l’autunno, sembra voglia chiudere – almeno a parole – un capitolo di storia della rete, quando alla guida del <hi rend="#i">Tg4</hi> c’era <hi rend="#b">Emilio Fede</hi>, dichiaratamente schierato a favore del <hi rend="#b">Cavaliere</hi>. Ma oggi, per Crippa, le cose sono cambiate.</p>
    <p>“Non c’è nessuno di dichiarata parte politica”, prosegue e, in merito al trattamento delle vicende che riguardano <hi rend="#b">Berlusconi</hi>, è convinto che giornalisti e conduttori sulle reti Mediaset “siano tutte persone che cercheranno di dare le informazioni con la massima trasparenza”. “Spero la racconteremo bene – aggiunge – ma comunque ogni conduttore adotterà il metodo a lui più congeniale senza grandi ingerenze da parte dell’editore. Spero non ci saranno ripercussioni”.</p>
    <p>In più, con l’arrivo delle nuove leve al tg, “<hi rend="#i">Rete4</hi> comincia a essere un punto di riferimento per chi vuole sapere cosa sta succedendo in <hi rend="#b">Italia</hi>“. “La stagione autunnale – continua il direttore – presenta tre prime serate di informazione, più una serata di grandi documentari. Quindi vuol dire che per quattro volte la settimana si ha un approccio informativo su <hi rend="#i">Rete4</hi>“. Crippa inoltre sottolinea come “a questi programmi bisogna aggiungere anche l’appuntamento quotidiano con <hi rend="#b">Paolo Del Debbio</hi> [tra i promotori della fondazione di <hi rend="#b">Forza Italia</hi> ed ex candidato sconfitto del <hi rend="#b">Polo delle libertà</hi> per la regione <hi rend="#b">Toscana</hi>, <hi rend="#i">ndr</hi>] tutti i giorni con temi che riguardano la <hi rend="#b">politica</hi> e la stretta <hi rend="#b">attualità</hi>“.</p>
    <p>E rispondendo a chi gli chiede se lo scambio di alcuni conduttori tra La7 e Mediaset sia un’operazione col fine di riequilibrare la collocazione politica della rete replica: “Io penso che i giovani di <hi rend="#i">Rete4</hi> stanno cercando di dare la loro impronta alla rete, ma questo al di là del colore politico”. Mediaset, prosegue, ha deciso di aumentare del 79% la programmazione informativa anche se “negli ultimi due anni ha tagliato i costi di diverse centinaia di milioni di euro. Quest’anno – conclude – abbiamo deciso di sviluppare i nostri programmi, malgrado la congiuntura economica e pubblicitaria sia pessima”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>