<doc sitename="Il Fatto Quotidiano" title="Mario Balotelli saluta il Milan e l'Italia: se ne va al Liverpool per 20 milioni di euro - Il Fatto Quotidiano" author="Andrea Tundo" date="2014-08-21" url="http://www.ilfattoquotidiano.it/2014/08/21/mario-balotelli-saluta-il-milan-e-litalia-se-ne-va-al-liverpool-per-20-milioni-di-euro/1095555/" hostname="ilfattoquotidiano.it" description="Mario Balotelli si sfila il nero e veste solo rosso, quello del Liverpool. Mancano solo le firme, poi la cessione dell’attaccante verrà ufficializzata. Il Milan intasca circa 20 milioni di euro, il centravanti cambia aria e giocherà la Champions League. Ma vede ancora una volta scendere – seppur di poco – la valutazione sul mercato, …" categories="Sport" tags="Adriano Galliani;Antonio Conte;Liverpool;Mario Balotelli;Milan;Silvio Berlusconi" fingerprint="a1ad16d9363ff55b">
  <main>
    <head rend="h1">Mario Balotelli saluta il Milan e l’Italia: se ne va al Liverpool per 20 milioni di euro</head>
    <graphic src="https://st.ilfattoquotidiano.it/wp-content/uploads/2014/08/balotelli-640.jpg"/>
    <p><hi rend="#b">Mario Balotelli</hi> si sfila il nero e veste solo rosso, quello del <hi rend="#b">Liverpool</hi>. Mancano solo le firme, poi la cessione dell’attaccante verrà ufficializzata. Il <hi rend="#b">Milan</hi> intasca circa 20 milioni di euro, il centravanti cambia aria e giocherà la <hi rend="#b">Champions League</hi>. Ma vede ancora una volta scendere – seppur di poco – la valutazione sul mercato, segno di un arretramento della fiducia circa le sue reali possibilità d’affermarsi come <hi rend="#b">top player</hi>. L’operazione rende comunque tutti felici e contenti, al risveglio da una notte risolutrice dopo i contatti degli scorsi giorni. Che il <hi rend="#b">trasferimento</hi> fosse prossimo alla chiusura lo si è capito quando il procuratore del giocatore, <hi rend="#b">Mino Raiola</hi>, ha preso un aereo diretto in <hi rend="#b">Inghilterra</hi>. Con più trattative intavolate tra suoi assisti e le squadre di Premier, la priorità è diventato lui, SuperMario.</p>
    <p>Dopo mesi chiacchierati, di <hi rend="#b">ammissioni</hi>, smentite e frasi sibilline, Balotelli saluta il Milan e aspetta di mettere la firma su un contratto da circa 6 milioni di euro all’anno. Raiola discuterà i dettagli con la dirigenza dei <hi rend="#i"> Reds</hi> durante il pomeriggio ma c’è già un accordo di massima e, soprattutto, quello tra i club. Il posto del pistolero </p>
    <p><hi rend="#b">Suarez</hi>sarà quindi di Balotelli, alla ricerca di nuovi stimoli dopo una stagione difficile e un’estate da dimenticare, nella quale è stato travolto dalle polemiche durante e dopo il</p>
    <p><hi rend="#b">Mondiale</hi>, fino a ritrovarsi ai margini del progetto di</p>
    <p><hi rend="#b">Filippo Inzaghi</hi>e con il nuovo ct</p>
    <p><hi rend="#b">Antonio Conte</hi>pronto a toglierlo dal piedistallo degli azzurri intoccabili. Meglio cambiare aria, allora. Per la terza volta in quattro anni.</p>
    <p>Il 12 agosto del 2010, nel giorno del suo ventesimo compleanno, Balotelli passa dall’Inter al <hi rend="#b">Manchester City</hi> portando nelle casse dei nerazzurri <hi rend="#b">29,5 milioni di euro</hi> tra cartellino e bonus. Doveva essere la grande occasione dopo il periodo tormentato con <hi rend="#b">José Mourinho</hi> e la maglia gettata via nella notte del 3-1 al <hi rend="#b">Barcellona</hi> in semifinale di Champions League. Ma nei tre anni con la maglia dei Citizens (80 presenze e 30 gol) il rapporto con <hi rend="#b">Roberto Mancini</hi> è andato via via deteriorandosi, culminando nel corpo a corpo in allenamento e nel rendimento flop degli ultimi mesi (14 partite, 1 gol). E così nel gennaio 2013 SuperMario torna a Milano, sponda rossonera. Il classico colpo last minute di<hi rend="#b"> Adriano Galliani</hi>, concluso per 20 milioni di euro (più 3 di bonus). <ref target="http://www.ilfattoquotidiano.it/2013/01/29/balotelli-e-del-milan-20-milioni-al-manchester-city-400mila-voti-a-berlusconi/483392/">Un affare a tutti gli effetti, possibile grazie alla voglia del City di liberarsi del giocatore e dettato dall’esigenze politiche di Berlusconi in vista delle elezioni.</ref></p>
    <p>Mario arriva e ringrazia con 12 gol in 13 <hi rend="#b">partite</hi>. Segna, sorride e scherza. Sembra aver cambiato pelle, questa volta davvero. E invece nella scorsa stagione il <hi rend="#b">rendimento</hi> torna altalenante e si trascina via anche il buon umore. Quattordici gol in campionato, due in <hi rend="#b">Champions</hi> e la<hi rend="#b"> Coppa del Mondo</hi> davanti. La grande chance brasiliana è cronaca recente, dal gol all’Inghilterra alle accuse di <hi rend="#b">Buffon</hi> e <hi rend="#b">De Rossi</hi>, <ref target="http://www.ilfattoquotidiano.it/2014/06/25/mondiali-2014-balotelli-sotto-accusa-un-flop-dentro-e-fuori-lo-spogliatoio/1039095/">fino alla bufera scatenata con la frase sui fratelli negri.</ref> Galliani lo difende a caldo (“Mario è l’unico attaccante della nazionale ad aver segnato in <hi rend="#b">Nazionale</hi>”) ma sembra più un fare quadrato per non abbassare il costo del cartellino che la reale volontà di scommettere ancora sul <hi rend="#b">giocatore</hi>.</p>
    <p>E infatti arriva la cessione, a un costo leggermente inferiore a quello di 18 mesi fa. Se allora era un prezzo di favore, oggi è la reale quotazione di mercato. Lontana dalle cifre investite dalle <hi rend="#b">big europee</hi> per i grandi attaccanti. Per rimanere in casa Liverpool, i Reds hanno intascato 75 milioni di euro dal Barcellona per<hi rend="#b"> Luis Suarez</hi>, che proprio Balotelli dovrà sostituire. Nonostante le prestazioni in chiaroscuro e i colpi di testa, Balotelli resta una macchina da soldi e mediatica. E fa discutere. Basta fotografare queste ore sui media e sui social. Mentre i siti inglesi parlano di <hi rend="#b">attaccante maverick</hi> (individualista) e pongono dubbi sull’operazione, nella zona di Liverpool si ritrova il famoso <hi rend="#b"> #whyalwaysme</hi> tra i top trends di Twitter. Un rumore di sottofondo da trasformare in gol. A 24 anni è già all’ennesima operazione di rilancio. Molto passerà anche dal rapporto con l’allenatore dei Reds, </p>
    <p><hi rend="#b">Brendan Rodgers</hi>. Non è considerato un sergente di ferro ma uomo capace di dialogare. Lo scorso anno coccolò Suarez, finito fuori rosa ed ebbe ragione. Ha recuperato un altro ex nerazzurro,</p>
    <p><hi rend="#b">Philippe Coutinho</hi>, e rivalutato</p>
    <p><hi rend="#b">Sturridge</hi>, scartato dal Chelsea. Per Balotelli è probabilmente l’ultima speranza. Per Rodgers, la prima vera impresa. E il Milan? Si consolerà operando sul mercato. I nomi? Da Jackson Martinez a Cerci e Rabiot, sognando il colombiano Falcao.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>