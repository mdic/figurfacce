<doc sitename="Il Fatto Quotidiano" title="Ruby, lettera di Berlusconi alle Olgettine: &quot;Vi voglio bene ma stop a soldi&quot; - Il Fatto Quotidiano" author="F Q" date="2015-03-17" url="http://www.ilfattoquotidiano.it/2015/03/17/ruby-lettera-berlusconi-alle-olgettine-vi-voglio-bene-stop-contribuiti/1512785/" hostname="ilfattoquotidiano.it" description="“Spero, a processo finito, di poterti rivedere e riabbracciare. Ti voglio bene. Silvio”. Si conclude così la lettera, ora agli atti dell’indagine Ruby ter, inviata da Silvio Berlusconi il 29 dicembre 2013 alle giovani ospiti della serate ad Arcore e nella quale comunica di essere “obbligato a sospendere da gennaio ogni mio contributo” e cioè …" categories="Giustizia" tags="Caso Ruby;Concussione;Corruzione in Atti Giudiziari;Olgettine;Processo Ruby;Ruby;Silvio Berlusconi" fingerprint="e9ead525ea2a8231">
  <main>
    <head rend="h1">Ruby, lettera di Berlusconi alle Olgettine: “Vi voglio bene ma stop a soldi”</head>
    <graphic src="https://st.ilfattoquotidiano.it/wp-content/uploads/2015/03/berlusconi-6752.jpg"/>
    <p>“Spero, a processo finito, di poterti rivedere e riabbracciare. Ti voglio bene. Silvio”. Si conclude così la lettera, ora agli atti dell’indagine <hi rend="#b">Ruby ter</hi>, inviata da<hi rend="#b"> Silvio Berlusconi</hi> il 29 dicembre 2013 alle giovani ospiti della serate ad Arcore e nella quale comunica di essere “obbligato a sospendere da gennaio ogni mio contributo” e cioè i 2.500 euro al mese che l’ex premier versava ad ognuna delle Olegettine. La <hi rend="#b">procura di Milano</hi> ha calcolato che <ref target="http://www.ilfattoquotidiano.it/2015/03/13/ruby-dal-2010-2014-2-milioni-b-alle-ragazze-delle-cene-eleganti/1503371/">dal 2010 al 2014 l’ex premier ha versato alle ospiti delle cene eleganti oltre 2 milioni di euro.</ref> La lettere è stata depositata durante l’udienza al Tribunale del Riesame di Milano che si è riservato di decidere nei prossimi giorni se disporre o meno la restituzione di 2.500 euro a<hi rend="#b"> Iris Berardi</hi> e 6.500 ad <hi rend="#b">Aris Espinos</hi>a e di tablet, cellulari, una macchina fotografica e altro materiale informatico sequestrato alle due giovani, <ref target="http://www.ilfattoquotidiano.it/2015/02/17/ruby-ter-perquisite-ospiti-delle-serate-ad-arcore-avvocato/1431864/">tra le indagate per corruzione in atti giudiziari.</ref></p>
    <p>“Sono sicuro che tu sei consapevole di quale<hi rend="#b"> attacco mi è stato inflitto da una magistratura</hi> militante, che fa un <hi rend="#b">uso politico della giustizia</hi> per eliminare l’unico ostacolo che si è opposto e che si oppone alla definitiva presa del potere da parte della sinistra” scriveva nel dicembre 2013 il leader di Forza <ref target="http://www.ilfattoquotidiano.it/2015/03/11/processo-ruby-cassazione-conferma-appello-per-berlusconi-assoluzione-definitiva/1494884/">assolto nei giorni scorsi dalla Cassazione per il filone principale</ref> lamentandosi che l’Italia è “senza giustizia”.</p>
    <p>La missiva-fotocopia, in cui l’ex Cavaliere comunica alle giovani ospiti delle serate ad Arcore che dal mese successivo non sarebbero state più pagate, è stata redatta al computer, mentre il nome della destinataria, l’ultima frase (ti voglio bene”) e la firma sono state scritti<hi rend="#b"> a mano da Berlusconi</hi>. Nel testo integrale si legge: “Cara…. sarai venuta a conoscenza che da alcune settimane sono state depositate le <hi rend="#b">motivazioni relative agli incredibili processi</hi> sulle cene in casa mia. Inutile dirti che non c’è nessun riguardo per te e per gli altri <hi rend="#b">ospiti delle nostre cen</hi>e e che continua su di noi l’ignobile denigrazione che tutti abbiamo assurdamente dovuto subire. Ma c’è qualcosa in più. C’è che l’aiuto che io, seguendo l’<hi rend="#b">impulso della mia coscienza</hi>, ho continuato a dare a te e alle altre ospiti per lenire gli effetti della <hi rend="#b">devastazione che questi processi</hi> hanno causato alla vostra immagine, alla vostra dignità, alla vostra vita, rischia di essere<hi rend="#b"> incredibilmente strumentalizzato</hi> ipotizzando addirittura dei possibili reati a carico non solo mio ma anche vostro. A questo punto i miei legali pur comprendendo la generosità e l’altruismo della mia iniziativa, mi invitano con <hi rend="#b">assoluta determinazione</hi>, a non continuare con il sostegno economico mensile, perché si potrebbe attribuire al mio aiuto e alla mia accettazione una finalità diversa da quella reale. Per queste ragioni <hi rend="#b">sono obbligato a sospendere da gennaio ogni mio contributo</hi>“. “Sono sicuro – continua il leader di Forza Italia – che tu sei consapevole di quale attacco mi è stato inflitto da una <hi rend="#b">magistratura militante</hi>, che fa un uso politico della giustizia per eliminare l’unico ostacolo che si è opposto e che si oppone alla definitiva presa del potere da parte della sinistra. Questa è l’Italia di oggi. Un’Italia <hi rend="#b">senza giustizia</hi>, dove per avere giustizia devi rivolgerti alla Corte Europea di Strasburgo come sto facendo per correggere l’assurda e l’indegna sentenza del primo agosto (quella definitiva sul caso Mediaset, ndr). Mi spiace, mi spiace tanto. Spero, a processo finito, di poterti rivedere e riabbracciare.<hi rend="#b"> Ti voglio bene. Silvio</hi>“.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>