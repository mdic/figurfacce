<doc sitename="Il Fatto Quotidiano" title="Legge elettorale, l'appello dei giuristi: &quot;Italicum peggio del Porcellum, fermatevi&quot; - Il Fatto Quotidiano" author="RQuotidiano" date="2014-01-26" url="http://www.ilfattoquotidiano.it/2014/01/26/legge-elettorale-lappello-dei-giuristi-italicum-peggio-del-porcellum-fermatevi/858020/" hostname="ilfattoquotidiano.it" description="Si scrive Italicum, si legge Porcellum. E’ quanto sostengono 29 tra i più importanti costituzionalisti e giuristi d’Italia in un appello pubblicato oggi dal quotidiano comunista il manifesto. I firmatari dell’appello parlano di “sconcerto e protesta” per il tentativo in atto di “riprodurre” con la nuova legge elettorale i difetti della ‘porcata’ del leghista Roberto Calderoli. …" categories="Politica" tags="Italicum;Legge Elettorale;Matteo Renzi;Porcellum;Silvio Berlusconi;Stefano Rodotà" fingerprint="aded05995b8f81b3">
  <main>
    <head rend="h1">Legge elettorale, l’appello dei giuristi: “Italicum peggio del Porcellum, fermatevi”</head>
    <graphic src="https://st.ilfattoquotidiano.it/wp-content/uploads/2014/01/stefano-rodotà-640.jpg" alt="Stefano Rodotà "/>
    <p>Si scrive <hi rend="#b">Italicum</hi>, si legge <hi rend="#b">Porcellum</hi>. <ref target="http://www.ilfattoquotidiano.it/2014/01/26/italicum-carlassare-la-governabilita-e-un-artificio-per-garantire-la-conservazione-del-potere/858298/">E’ quanto sostengono 29 tra i più importanti costituzionalisti e giuristi d’Italia in un appello pubblicato oggi dal quotidiano comunista il manifesto</ref>. I firmatari dell’appello parlano di “sconcerto e protesta” per il tentativo in atto di “riprodurre” con la nuova </p>
    <p><hi rend="#b">legge elettorale</hi>i difetti della ‘porcata’ del leghista</p>
    <p><hi rend="#b">Roberto Calderoli</hi>. La proposta di riforma, denunciano Stefano Rodotà e gli altri firmatari, “consiste in una riedizione del Porcellum, che da essa è sotto taluni aspetti – la fissazione di una quota minima per il</p>
    <p><hi rend="#b">premio di maggioranza</hi>e le liste corte – migliorato, ma sotto altri – le soglie di sbarramento, enormemente più alte – peggiorato”.</p>
    <p>Un attacco diretto quindi, perché “la proposta di riforma elettorale depositata alla <hi rend="#b">Camera</hi> a seguito dell’accordo tra il segretario del Pd <hi rend="#b">Matteo Renzi</hi> e il leader di FI <hi rend="#b">Silvio Berlusconi</hi> – scrivono i 29 – consiste sostanzialmente, con pochi correttivi, in una riformulazione della vecchia legge elettorale (il cosiddetto Porcellum) e presenta perciò vizi analoghi a quelli che di questa hanno motivato la dichiarazione di incostituzionalità ad opera della recente sentenza della<hi rend="#b"> Corte costituzionale</hi>“.</p>
    <p>Insieme a <hi rend="#b">Stefano Rodotà</hi>, sono primi firmatari Gaetano Azzariti, <hi rend="#b">Mauro Barberis</hi>, Michelangelo Bovero<hi rend="#b">, Ernesto Bettinelli,</hi> Francesco Bilancia,<hi rend="#b"> Lorenza Carlassare</hi>, Paolo Caretti, Giovanni Cocco, <hi rend="#b">Claudio De Fiores</hi>, Mario Dogliani, Gianni Ferrara, Luigi Ferrajoli, Angela Musumeci, Alessandro Pace, Luigi Ventura, <hi rend="#b">Massimo Villone</hi>, Ermanno Vitale. Hanno sottoscritto anche Pietro Adami, Anna Falcone, Giovanni Incorvati, Raniero La Valle, <hi rend="#b">Roberto La Macchia</hi>, Domenico Gallo, Fabio Marcelli, <hi rend="#b">Valentina Pazè</hi>, Paolo Solimeno, Carlo Smuraglia e <hi rend="#b">Felice Besostri</hi>.</p>
    <p>Al centro delle critiche dei costituzionalisti all’Italicum, ci sono “l’enorme premio di maggioranza” e la mancanza delle <hi rend="#b">preferenze</hi>. Ma anche “un altro fattore compromette ulteriormente l’uguaglianza del voto e la rappresentatività del sistema politico, ben più di quanto non faccia la stessa legge appena dichiarata incostituzionale: la proposta di riforma prevede un innalzamento a più del doppio delle <hi rend="#b">soglie di sbarramento</hi>“. Insomma, secondo i firmatari dell’appello “l’abilità del<hi rend="#b"> segretario del Pd</hi> è consistita, in breve, nell’essere riuscito a far accettare alla destra più o meno la vecchia legge elettorale da essa stessa varata nel 2005 e oggi dichiarata incostituzionale”. Di conseguenza, i <hi rend="#b">costituzionalisti</hi> “esprimono il loro sconcerto e la loro protesta” per una proposta di legge che rischia una “nuova pronuncia di <hi rend="#b">illegittimità</hi> da parte della Corte costituzionale e, ancor prima, un rinvio della legge alle Camere da parte del <hi rend="#b">Presidente della Repubblica</hi>“.</p>
    <p>
      <hi rend="#b">per aderire inviare una mail a: perlademocraziacostituzionale@gmail.com</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>