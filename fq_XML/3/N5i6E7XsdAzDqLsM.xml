<doc sitename="Il Fatto Quotidiano" title="Vicenza, inchiesta sull'area del nuovo tribunale. Sequestrata parte del quartiere - Il Fatto Quotidiano" author="Gianni Belloni" date="2015-11-05" url="http://www.ilfattoquotidiano.it/2015/11/05/vicenza-inchiesta-sullarea-del-nuovo-tribunale-sequestrata-parte-del-quartiere/2192341/" hostname="ilfattoquotidiano.it" description="Il nuovo tribunale di Vicenza e tutto il complesso edilizio che lo circonda è un abuso. Questa è l’ipotesi di reato contestata dalla Procura vicentina. E ora il tribunale ha disposto il sequestro di una parte dell’area vicina al futuro palazzo di giustizia, finita da qualche tempo sotto inchiesta: il Corpo Forestale ha messo i …" categories="Giustizia" tags="Abusi Edilizi;Silvio Berlusconi;Vicenza" fingerprint="c889b3a7adbe273d">
  <main>
    <head rend="h1">Vicenza, inchiesta sull’area del nuovo tribunale. Sequestrata parte del quartiere</head>
    <graphic src="https://st.ilfattoquotidiano.it/wp-content/uploads/2015/11/tribunale-vicenza-675.jpg"/>
    <p>Il nuovo <hi rend="#b">tribunale di Vicenza</hi> e tutto il complesso edilizio che lo circonda è un<hi rend="#b"> abuso</hi>. Questa è l’ipotesi di reato contestata dalla Procura vicentina. E ora il tribunale ha disposto il sequestro di una parte dell’area vicina al futuro palazzo di giustizia, finita da qualche tempo sotto inchiesta: il <hi rend="#b">Corpo Forestale</hi> ha messo i sigilli al lotto E, nel quale è prevista la costruzione di <hi rend="#b">14 nuovi condomini</hi>. Unico indagato l’ex <hi rend="#b">direttore generale</hi> del Comune di Vicenza <hi rend="#b">Antonio Bortoli</hi>, il quale secondo i pm avrebbe avvallato <hi rend="#b">permessi di costruzione illegittimi</hi> vantaggiosi per il privato per <hi rend="#b">11 milioni di euro</hi> a scapito del pubblico. La vicenda è al centro di approfondimenti anche dell’Anac, l’<hi rend="#b">Autorità anticorruzione</hi>, dopo un esposto del <hi rend="#b">M5s</hi>.</p>
    <p>“L’ecomostro padano” – la definizione è di <hi rend="#b">Legambiente Veneto</hi> – oggetto dell’inchiesta, di circa 100mila metri quadri, sorge alla confluenza dei <hi rend="#b">fiumi Bacchiglione e Retrone</hi>, siamo a poche centinaia di metri da monumenti come <hi rend="#b">La Rotonda</hi> e <hi rend="#b">l’Arco delle Scalette del Palladio</hi> e <hi rend="#b">Villa Valmarana</hi>. Il complesso edilizio ospita il tribunale, un ipermercato e alcuni condomini in costruzione. Nelle sue fondamenta riposano i veleni della vecchia fabbrica, la <hi rend="#b">Cotorossi</hi>, sorta alla metà dell’Ottocento e abbattuta nel 2005 per far posto a smisurati “scatoloni” di cemento che si sporgono fino al ciglio del fiume.</p>
    <p>L’intervento edilizio nasce grazie ad una proposta fatta nel 2002, dalla <hi rend="#b">FinVi</hi> – che è proprietaria dei terreni e società riconducibile al <hi rend="#b">gruppo Berlusconi</hi> tramite <hi rend="#b">Olmo</hi>, <hi rend="#b">Euroidea</hi> e <hi rend="#b">Standa</hi> -, all’amministrazione comunale guidata allora da <hi rend="#b">Enrico Hullweck</hi> di<hi rend="#b"> Forza Italia</hi>. La proposta prevede il <hi rend="#b">progetto urbanistico</hi>, chiavi in mano, del tribunale. In cambio la FinVi chiede ed ottiene l’edificabilità su tutta la restante area (circa 100mila metri quadrati) e in più un terreno di proprietà comunale. Ottenuto il via libera da Comune e Regione Veneto – presidente <hi rend="#b">Giancarlo Galan</hi> – la FinVi vende tutto incassando un bel po’ di plusvalenze. La nuova proprietà è di <hi rend="#b">Sviluppo Cotorossi</hi>, società che vede tra i soci la <hi rend="#b">Maltauro</hi>, la piemontese <hi rend="#b">Codelfa,</hi> di proprietà del gruppo di <hi rend="#b">Marcellino Gavio</hi>.</p>
    <p>Nel 2008 il centrosinistra vince le elezioni con <hi rend="#b">Achille Variati</hi> (Pd) che da consigliere regionale aveva definito “un mostro” l’operazione urbanistica. Malgrado questo nel 2009 il nuovo consiglio comunale approva una <hi rend="#b">variante urbanistica </hi>che conferma tutte le volumetrie. Ora anche quella variante è oggetto dell’inchiesta della magistratura. Le violazioni che emergono dallo studio dell’iter vengono snocciolati in un dossier ad hoc elaborato da <hi rend="#b">Legambiente</hi> e dal comitato contro gli abusi edilizi: manca la Valutazione ambientale stategica, le opere edilizie sono dentro la fascia di<hi rend="#b"> rispetto fluviale</hi> di 10 metri, tra la documentazione mancante viene annoverata la verifica di <hi rend="#b">compatibilità geologica</hi>, geomorfologica e idrogeologica dell’intervento mentre vengono ignorate le prescrizioni della sovraintendenza riguardo l’abbattimento della vecchia fabbrica. “Dovrà essere conservata – c’era scritto – la ciminiera e le facciate residue dell’originaria archeologia industriale del sito individuata nell’area a sud della ciminiera”. Ma secondo<hi rend="#b"> Paolo Crestanello</hi>, del comitato contro gli abusi edilizi, è una “<hi rend="#b">vittoria mutilata</hi>“: “Oggettivamente il sequestro parziale favorisce la Maltauro che può continuare indisturbata i lavori negli altri lotti”.</p>
    <p>Aggiornato da Redazione web alle 17,50 del 6 novembre</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>