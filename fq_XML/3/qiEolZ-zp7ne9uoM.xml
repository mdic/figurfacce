<doc sitename="Il Fatto Quotidiano" title="Tangenti in Rai, ecco le lettere con cui un manager &quot;poteva ricattare Berlusconi sul caso di Noemi Letizia&quot; - Il Fatto Quotidiano" author="Marco Lillo e Valeria Pacelli" date="2016-04-27" url="http://www.ilfattoquotidiano.it/2016/04/27/tangenti-in-rai-ecco-le-lettere-con-cui-un-manager-ricattava-berlusconi-su-noemi-letizia/2674990/" hostname="ilfattoquotidiano.it" description="“Caro Silvio, ti chiedo aiuto non fosse altro che per come mi sono comportato anche (nella, ndr) vicenda Noemi”. Così scriveva a Silvio Berlusconi, Maurizio Ciarnò, già dipendente Mediaset, poi passato in Rai anche come responsabile della gestione Grandi eventi e attività produttive all’estero e indagato per corruzione. Ieri la procura di Roma ha emesso …" categories="Giustizia" tags="Noemi Letizia;Rai;Silvio Berlusconi" fingerprint="ee6fd330ea8ac635">
  <main>
    <head rend="h1">Tangenti in Rai, ecco le lettere con cui un manager “poteva ricattare Berlusconi sul caso di Noemi Letizia”</head>
    <graphic src="https://st.ilfattoquotidiano.it/wp-content/uploads/2014/12/Rai-675.jpg"/>
    <p>“Caro Silvio, ti chiedo aiuto non fosse altro che per come mi sono comportato anche (nella, ndr) vicenda Noemi”. Così scriveva a <hi rend="#b">Silvio Berlusconi</hi>, <hi rend="#b">Maurizio Ciarnò</hi>, già dipendente Mediaset, poi passato in Rai anche come responsabile della gestione Grandi eventi e attività produttive all’estero e indagato per <hi rend="#b">corruzione</hi>. Ieri la procura di Roma ha emesso una <hi rend="#b">misura interdittiva</hi> nei confronti di Ciarnò e altri due ex dipendenti Rai <ref target="http://www.ilfattoquotidiano.it/2015/06/17/corruzione-e-appropriazione-indebita-indagati-in-44-tra-rai-mediaset-la7-e-infront/1785609/">nell’ambito dell’inchiesta su un giro di presunte tangenti pagate</ref>, secondo l’accusa, da <hi rend="#b">David Biancifiori</hi>, lo “Scarface della tv”, come si è definito lui stesso durante un’intervista alle Iene.</p>
    <p>Gli altri due ex dipendenti Rai destinatari della misura interdittiva sono<hi rend="#b"> Ivan Perri</hi>, direttore della fotografia” e <hi rend="#b">Stefano Mnontesi</hi>, responsabile della struttura riprese esterne del centro di produzione tv. Dagli atti emerge anche che Ciarnò si era rivolto a Silvio Berlusconi per “risolvere i problemi sul lavoro”, facendo leva sulla “Vicenda Noemi”, ossia <hi rend="#b">Noemi Letizia</hi>, la bionda di <hi rend="#b">Casoria</hi>.</p>
    <p>A raccontare la vicenda è lo stesso <hi rend="#b">David Biancifiori</hi>. Durante uno dei suoi tanti interrogatori, lo “scarface della tv italiana” “aveva dato conto – scrive il gip <hi rend="#b">Pier Luigi Balestrieri</hi> – oltre che del ruolo apicale rivestito da Maurizio Ciarnò, di taluni tratti della personalità del medesimo, soggetto ambizioso e allo stesso tempo ‘insidiosi’, in quanto a conoscenza, proprio in virtù dell’alto ruolo rivestito, di notizie riservate che gli avrebbero consentito di ‘<hi rend="#b">ricattare</hi>‘ l’allora presidente del consiglio Berlusconi con particolare riferimento alla tematica delle <hi rend="#b">escort</hi> (secondo Bianchifiori era stato proprio il Ciarnò a riferirgli di aver ‘portato tramite la madre, Noemi al Presidente’)”.</p>
    <p>Agli atti ci sono anche delle lettere del 2008, sequestrate dalle fiamme gialle nei mesi scorsi, alle quali però Berlusconi <hi rend="#b">non avrebbe mai risposto</hi>. Nelle missive trovate dagli agenti dalle Fiamme Gialle, guidati da <hi rend="#b">Cosimo di Gesù</hi>, Ciarnò invitava Berlusconi “a ‘risolvere i propri problemi alla Rai e del lavoro’ rammentandogli la sua ‘fedeltà’ e ‘amicizia’ quale quella dimostrata in occasione della ‘vicenda Noemi'”. Sequestrata anche una lettera inviata a tale Gianni “secondo gli operanti” <hi rend="#b">Gianni Letta</hi>. Qui, scrive il gip, Ciarnò si mostrava “pronto a modificare quell’atteggiamento, ove non avesse ottenuto quanto da lui auspicato (la sua nomina a ‘Direttore della direzione produzione rai’ come espressamente richiesto in un’altra lettera inviata a ‘Gianni’)”. Poi il gip aggiunge: “Trattatasi di documentazione suscettibile di riscontrare le dichiarazioni rese da David Biancifiori anche se, ad avviso di quest’ultimo, quel ‘<hi rend="#b">potere ricattatorio</hi>‘ non era stato mai esercitato dal Ciarnò”. Rispetto alle lettere, il pm non ha ravvisato <hi rend="#b">nessuna ipotesi di reato</hi> nei confronti di Ciarnò.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>