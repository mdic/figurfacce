<doc sitename="Il Fatto Quotidiano" title="Forza Italia, Fitto ci riprova: &quot;Primarie per tutti, anche per Berlusconi&quot; - Il Fatto Quotidiano" author="F Q" date="2014-11-26" url="http://www.ilfattoquotidiano.it/2014/11/26/forza-italia-fitto-ci-riprova-primarie-per-tutti-per-berlusconi/1234119/" hostname="ilfattoquotidiano.it" description="“Se le primarie valgono anche per Berlusconi? Le primarie valgono per tutti all’interno del partito”. Raffaele Fitto ci riprova. Nonostante Silvio Berlusconi per l’ennesima volta abbia ribadito che questo sistema per scegliere i vertici del partito non gli piace, l’ex ministro torna alla carica. A Mix24, su Radio24, insiste: “Oggi avremo una discussione all’interno del partito …" categories="Politica" tags="Forza Italia;Primarie;Raffaele Fitto;Silvio Berlusconi" fingerprint="3cb692a5d89fd3fd">
  <main>
    <head rend="h1">Forza Italia, Fitto ci riprova: “Primarie per tutti, anche per Berlusconi”</head>
    <graphic src="https://st.ilfattoquotidiano.it/wp-content/uploads/2014/11/fitto-675.jpg"/>
    <p>“Se le <hi rend="#b">primarie</hi> valgono anche per <hi rend="#b">Berlusconi</hi>? Le primarie valgono per tutti all’interno del partito”. <hi rend="#b">Raffaele Fitto</hi> ci riprova. <ref target="http://www.ilfattoquotidiano.it/2014/11/25/berlusconi-investitura-per-salvini-ottimo-centravanti-regista/1233190/">Nonostante Silvio Berlusconi per l’ennesima volta abbia ribadito che questo sistema per scegliere i vertici del partito non gli piace</ref>, l’ex ministro torna alla carica. A Mix24, su </p>
    <p><hi rend="#i">Radio24</hi>, insiste: “Oggi avremo una discussione all’interno del partito su questo e cercheremo, mi auguro, di costruire un percorso unitario”. Il comitato di presidenza interrotto dopo la relazione dell’ex Cavaliere riprenderà infatti nel pomeriggio e questa volta ci saranno anche gli europarlamentari (ieri a Strasburgo) e tra questi anche Fitto, a capo della corrente dei “critici” del partito. In sostanza un primo confronto dopo il crollo elettorale delle Regionali. “Il percorso unitario – ha aggiunto Fitto – lo si deve fare rispettando e contenendo le posizioni di tutti e valutando anche, e soprattutto, che non sia un ragionamento autoreferenziale tra di noi, ma che ci sono milioni di elettori che non ci votano più e che forse ci sosterrebbero ancora per poco. Io penso che questi elettori che non sono andati a votare, possano ritrovare in noi un rilancio e una rifondazione. Uso le parole dello stesso presidente Berlusconi”.</p>
    <p>Vada come vada, comunque, Fitto non ha intenzione di andarsene. “<hi rend="#b">Ho già rinnovato la tessera</hi> del partito, sono iscritto al partito e ritengo che le battaglie vadano fatte all’interno del partito anche quando può apparire molto difficile farle- dice – Questa è una mia linea che porto avanti da tempo e non è la prima volta che si discute di questo. Però escludo con tutte le mie forze, e lavorerò in questa direzione, che ci siano momenti di tensione che portino a situazioni di rottura”. Dunque Forza Italia deve tornare, secondo Fitto, a alimentarsi con il consenso della base: “Io non preferisco nessun oro, (né di <hi rend="#b">Putin</hi> né di Berlusconi, <hi rend="#i">ndr</hi>). Vorrei che le scelte venissero fatte dai nostri elettori che si sono allontanati. Io penso che un partito si deve finanziare e che, se si dà la prospettiva politica, di futuro per un partito politico, ci possa essere anche tanta gente che sia disponibile a sostenerlo. Se non c’è una prospettiva futura evidentemente diventa difficile. Quindi mi concentrerei di più sui sistemi di sostegno che ci sono all’interno del nostro Paese”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>