<doc sitename="Il Fatto Quotidiano" title="Processo Mediatrade, in appello l'accusa chiede di condannare Pier Silvio Berlusconi e Fedele Confalonieri - Il Fatto Quotidiano" author="F Q" date="2016-03-08" url="http://www.ilfattoquotidiano.it/2016/03/08/processo-mediatrade-accusa-chiede-di-condannare-pier-silvio-berlusconi-e-fedele-confalonieri/2528650/" hostname="ilfattoquotidiano.it" description="Il pm di Milano Fabio De Pasquale con il ruolo di Pg al processo in appello per il caso Mediatrade ha chiesto alla corte di condannare a 3 anni e 2 mesi e a 3 anni e 4 mesi di carcere Pier Silvio Berlusconi e Fedele Confalonieri, accusati di frode fiscale al processo di secondo …" categories="Giustizia" tags="Fedele Confalonieri;Frode Fiscale;Mediatrade;Pier Silvio Berlusconi;Silvio Berlusconi" fingerprint="259be226dae7e290">
  <main>
    <head rend="h1">Processo Mediatrade, in appello l’accusa chiede di condannare Pier Silvio Berlusconi e Fedele Confalonieri</head>
    <graphic src="https://st.ilfattoquotidiano.it/wp-content/uploads/2016/03/berlusconi-confalonieri-675.jpg"/>
    <p>Il pm di Milano Fabio De Pasquale con il ruolo di Pg al processo in appello per il<hi rend="#b"> caso Mediatrade</hi> ha chiesto alla corte di condannare a 3 anni e 2 mesi e a 3 anni e 4 mesi di carcere Pier Silvio Berlusconi e <hi rend="#b">Fedele Confalonieri</hi>, accusati di frode fiscale al processo di secondo grado sul caso Mediatrade.</p>
    <p>Quello della compravendita dei diritti tv “gonfiati” sarebbe stato “un <hi rend="#b">andazzo</hi> a cui Piersilvio Berlusconi non riusciva a sottrarsi e che Fedele Confalonieri ha tollerato per anni”. Il Pg ha inoltre chiesto di condannare gli altri imputati a pene che vanno dai 3 anni ai 5 anni di carcere. Le pene sono le stesse proposte nel processo di primo grado. <ref target="http://www.ilfattoquotidiano.it/2014/07/08/mediatrade-pier-silvio-berlusconi-e-fedele-confalonieri-assolti/1053652/">Tutti gli imputati furono assolti nel luglio 2014.</ref></p>
    <p>Il pm-pg in circa due ore ha tentato di smontare la sentenza di primo grado e ha sostenuto che gli attuali presidente e vicepresidente di Mediaset “è vero che hanno avuto un <hi rend="#b">atteggiamento defilato</hi> ma non si può però confondere la bassa intensità del dolo con l’assenza di dolo”. E riguardo a Pier Silvio Berlusconi ha parlato di <hi rend="#b">“volontaria cecità</hi>“. Per il rappresentante dell’accusa, dunque, “il dolo c’è anche se sicuramente ha entità minore rispetto alla <hi rend="#b">vicenda Mediaset</hi>“, quella per cui <hi rend="#b">Silvio Berluscon</hi>i<ref target="http://www.ilfattoquotidiano.it/2013/08/01/sentenza-mediaset-berlusconi-condannato-a-4-anni-annullata-linterdizione/673844/"> è stato condannato definitivamente</ref> e che è stata spesso richiamata durante la requisitoria. Vicenda che è servita al pm-pg per sostenere, tra l’altro, che “con un’attività fraudolenta, con acquisti gonfiati che inizia nel ’99 e prosegue fino al 2005, si capisce che questo è un meccanismo saldamente ancorato in questa società” e per spiegare che le condotte illecite partono “dagli anni ’80 e arrivano fino ai giorni nostri”.</p>
    <p>Berlusconi jr e Confalonieri erano stati assolti dall’accusa di frode fiscale per gli anni 2006, 2007 e 2008, mentre era stata dichiarata la prescrizione per l’anno 2005. <hi rend="#b">Silvio Berlusconi </hi>era stato prosciolto dal gup di Milano Maria Vicidomini in sede di udienza preliminare. <ref target="http://www.ilfattoquotidiano.it/2012/05/18/mediatrade-della-cassazione-confermare-proscioglimento-berlusconi/233487/">Proscioglimento confermato in Cassazione.</ref></p>
    <p>De Pasquale ha chiesto quindi di condannare il produttore statunitense <hi rend="#b">Frank Agrama</hi> a 3 anni e 8 mesi di carcere, gli ex manager<hi rend="#b"> Giovanni Stabilini</hi>, <hi rend="#b">Daniele Lorenzano</hi> e <hi rend="#b">Gabriella Ballabio</hi> rispettivamente a 4 anni di carcere e dieci mila euro di multa, 3 anni e 2 mesi e 3 anni. Inoltre per due cittadine di Hong Kong, <hi rend="#b">Paddy Chan Mei-You</hi> e <hi rend="#b">Catherine Hsu May-Chun</hi>, ha chiesto rispettivamente pene di 5 e 4 anni di carcere e per entrambe una multa di 12 mila euro.</p>
    <p>Il rappresentante della pubblica accusa ha chiesto, infine, la confisca di circa 140 milioni di euro sequestrati ai tempi dell’indagine e depositati su un <hi rend="#b">conto svizzero</hi> intestato alle due donne accusate di riciclaggio. La vicenda riguarda “il giro dei diritti tv gonfiati” in Mediatrade in cui il presidente e il vicepresidente di Mediaset rispondono di una frode e gli altri imputati rispondono a vario titolo di frode fiscale aggravata dalla transnazionalità per circa <hi rend="#b">8 milioni</hi> in relazione al bilancio consolidato di Mediaset per gli anni 2006, 2007 e 2008.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>