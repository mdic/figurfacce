<doc sitename="Il Fatto Quotidiano" title="Presidente della Repubblica, B. alle corde: vuole lo strappo, ma pensa alle aziende - Il Fatto Quotidiano" author="Fabrizio d'Esposito" date="2015-01-30" url="http://www.ilfattoquotidiano.it/2015/01/30/presidente-repubblica-b-alle-corde-vuole-strappo-pensa-alle-aziende/1382823/" hostname="ilfattoquotidiano.it" description="Per le dimensioni della disfatta, è qualcosa che va oltre lo scontato “Silvio stai sereno” che scandisce un gongolante Ignazio La Russa. Per il Pregiudicato è il contrappasso più doloroso ed evidente, che passa di bocca in bocca per centinaia di grandi elettori a spasso per il Transatlantico. Il contrappasso di subire un clamoroso Bunga …" categories="Speciale Quirinale" tags="Denis Verdini;Fedele Confalonieri;Gianni Letta;Matteo Renzi;Presidente della Repubblica;Silvio Berlusconi" fingerprint="cffee2bad806497d">
  <main>
    <head rend="h1">Presidente della Repubblica, B. alle corde: vuole lo strappo, ma pensa alle aziende</head>
    <graphic src="https://st.ilfattoquotidiano.it/wp-content/uploads/2015/01/verdini-berlusconi-675.jpg"/>
    <p>Per le dimensioni della <hi rend="#b">disfatta</hi>, è qualcosa che va oltre lo scontato “<hi rend="#b">Silvio stai sereno</hi>” che scandisce un gongolante <hi rend="#b">Ignazio La Russa</hi>. Per il <hi rend="#b">Pregiudicato</hi> è il contrappasso più doloroso ed evidente, che passa di bocca in bocca per centinaia di grandi elettori a spasso per il <hi rend="#b">Transatlantico</hi>. Il contrappasso di subire un clamoroso <hi rend="#b">Bunga Bunga</hi> dallo <hi rend="#b">Spregiudicato</hi> di<hi rend="#b"> Palazzo Chigi</hi>. <hi rend="#b">Denis Verdini</hi>, a <hi rend="#b">Palazzo Grazioli</hi>, nelle ore più drammatiche si assume tutta la responsabilità della stangata renziana: “Silvio è tutta colpa mia. Sono stato io a dirti che potevi fidarti di <hi rend="#b">Renzi</hi>. Non pensavo che potesse comportarsi da mascalzone. Il colpevole sono io, fate pure di me il vostro capro espiatorio”. Per <hi rend="#b">Silvio Berlusconi</hi> l’aggettivo giusto è uno solo stavolta: scioccato. Il <hi rend="#b">Condannato</hi> è stordito dal “tradimento” del premier. “Martedì quando abbiamo votato per l’<hi rend="#b">Italicum</hi>, giuro che <hi rend="#b">Renzi</hi> mi aveva detto di sì per <hi rend="#b">Amato</hi> presidente”. Il mercante per eccellenza, B., che si fa fregare da un piazzista più giovane ed esperto di lui nelle trattative.</p>
    <p>Quando il consiglio di guerra del berlusconismo prende atto della catastrofe <hi rend="#b">Mattarella</hi>, a <hi rend="#b">Palazzo Grazioli</hi> c’è il “ministro” di <hi rend="#b">Mediaset</hi>, <hi rend="#b">Fedele Confalonieri</hi>. La sua presenza è l’ennesima conferma del gigantesco conflitto d’interessi del <hi rend="#b">Pregiudicato</hi>. Per il versante giudiziario c’è <hi rend="#b">Niccolò Ghedini</hi>. Sono <hi rend="#b">Confalonieri</hi> e <hi rend="#b">Gianni Letta</hi>, eterno andreottiano, che tentato di scuotere “Silvio” dallo choc. Cercano di farlo ragionare: “Pensa alle <hi rend="#b">aziende</hi>, se decidi di rompere tutto, per noi le cose peggioreranno”.</p>
    <p>Ancora una volta, B. si trova con le mani legate. Seguire l’istinto dell’amante tradito oppure privilegiare la “roba”? La dinamiche berlusconiane non sono mai state solo politiche. “Silvio” risponde: “Allora vorrà dire che ci penserò su”. Sono le ore in cui si diffonde la voce che <hi rend="#b">Berlusconi</hi> sarebbe pronto a dire di sì a <hi rend="#b">Mattarella</hi>. A quel punto, in <hi rend="#b">Borsa</hi>, il titolo di <hi rend="#b">Mediaset</hi> che aveva cominciato in picchiata, meno due punti e mezzo in trentasei minuti, inverte la tendenza e risale, chiudendo a più due e sette. Una perfomance strabiliante di cinque punti in tutto. <hi rend="#b">Piazza Affari</hi> ha già dato il suo verdetto: non crede alla rottura del patto del <hi rend="#b">Nazareno</hi>.</p>
    <p>Al contrario, le voci sul sì a <hi rend="#b">Mattarella</hi> vengono stroncate dal portavoce parlamentare del cerchio magico, il capogruppo al Senato <hi rend="#b">Paolo Romani</hi>, che annuncia: “<hi rend="#b">Forza Italia</hi> non voterà <hi rend="#b">Mattarella</hi>”. Lascia comunque aperta una porta con la decisione di votare scheda bianca al quarto e decisivo scrutinio di domani mattina. Il cerchio magico comprende <hi rend="#b">Romani</hi>, Toti e la <hi rend="#b">Gelmini,</hi> la Rossi e la <hi rend="#b">Pascale</hi>. Sono i nemici di <hi rend="#b">Verdini</hi>. Anche loro, come i ribelli fittiani, con tono dolente sussurrano al <hi rend="#b">Capo</hi>: “Purtroppo è finita come temevamo”. La primogenita <hi rend="#b">Marina</hi> si allinea ai duri: “Papà decidi tu, per me non ci sono problemi. Mattarella non può danneggiarci, se vuoi rompere fallo”. Berlusconi è sconvolto. Le trattative sono andate avanti per tutta la notte. Ma Renzi è stato irremovibile su Mattarella. Il Condannato si sfoga: “Ero certo che avessimo condiviso la scelta del <hi rend="#b">capo dello Stato</hi>. Il patto prevedeva soprattutto questo. Invece lui non ha voluto sapere ragioni ed è stato violentissimo”. Per la serie: “Se non voti Mattarella ti ritrovi <hi rend="#b">Prodi</hi>”. L’ultima telefonata con il premier è per comunicare il no a Mattarella.</p>
    <p>Berlusconi prende atto che Renzi è il padrone nel<hi rend="#b"> patto del Nazareno</hi>. Un padrone che approfitta senza pietà dei punti deboli del socio. È Renzi a tenere in pugno B. e non viceversa. La <hi rend="#b">fotografia</hi> è questa. Non solo. L’unico compromesso offerto dal premier potrebbe riguardare solo la salvaguardia della “roba”. Al contrario, il Condannato si era illuso che il patto fosse <hi rend="#b">globale</hi>, comprensivo dell’agibilità politica. Già due anni fa, B. bollò Mattarella come “<hi rend="#b">giustizialista</hi> più della Bindi”. I due, Berlusconi e Mattarella, ieri si sono sentiti per telefono. Ma non è stato <hi rend="#b">sufficiente</hi>. “Mattarella mi ha spiegato che lui non si oppose all’ingresso di <hi rend="#b">Forza Italia</hi> nel Ppe”. Minuzie.</p>
    <p>Alle quattro del pomeriggio, a urne aperte da un’ora a <hi rend="#b">Montecitorio</hi>, Forza Italia riunisce i grandi elettori. Parla solo Berlusconi. Deluso. Amareggiato. Dopo la fase razionale imposta da <hi rend="#b">Confalonieri</hi> e Letta, va dritto sulla rottura: “Questo è l’altolà al Nazareno. Combatteremo fino alla fine”. A <hi rend="#b">Minzolini</hi> e <hi rend="#b">D’Anna</hi>, antirenziani, dice: “Avevate ragione voi”. I ribelli fittiani ostentano sorrisi larghissimi. Sono venti e potrebbero pure votare Mattarella per essere certi dell’elezione dell’ex demitiano oggi alla <hi rend="#b">Corte costituzionale</hi>. Discorso a parte per <hi rend="#b">Alfano</hi>, l’altro grande beffato. Ncd è un partito ministeriale. Senza poltrone di governo è finito. Berlusconi pranza con Angelino e gli promette: “Se fai cadere il governo, sarai tu il leader del <hi rend="#b">centrodestra</hi>”. In serata si alzano però di nuovo i falchi anti-alfaniani, colombe nazarene fino a ieri: “Alfano ha già pugnalato di nuovo B.: trenta di Ncd voteranno per Mattarella”. Adesso l’obiettivo a breve termine, tra oggi e domani, è far vacillare i numeri di Mattarella. Tornato a <hi rend="#b">Milano</hi> per i servizi sociali, il Condannato mediterà sul Bunga Bunga subìto da Renzi. Saranno ore dolorose. Un dramma senza fine. Con altri colpi di scena, forse.</p>
    <p>
      <hi rend="#i">Da Il Fatto Quotidiano del 30 gennaio 2015</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>