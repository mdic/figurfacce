<doc sitename="Il Fatto Quotidiano" title="I funerali di Berlusconi seguiti da 8 milioni di persone, 70% di share: boom favorito dalla presenza dell'evento su quasi 20 canali - Il Fatto Quotidiano" author="Giuseppe Candela" date="2023-06-15" url="https://www.ilfattoquotidiano.it/2023/06/15/i-funerali-di-berlusconi-seguiti-da-8-milioni-di-persone-70-di-share-boom-favorito-dalla-presenza-dellevento-su-quasi-20-canali/7195221/" hostname="ilfattoquotidiano.it" description="L’Italia si è fermata davanti alla tv per l’ultimo saluto a Silvio Berlusconi, cosa che non era accaduta il 12 giugno, quando tutte le reti o quasi hanno dato la notizia della scomparsa e mandato in onda lunghi speciali. I funerali del leader di Forza Italia, scomparso a 86 anni, si sono tenuti ieri, 14 …" categories="Televisione" tags="Auditel;Canale 5;Italia 1;Silvio Berlusconi" fingerprint="f6ccced58e7cc9c">
  <main>
    <p>L’Italia si è fermata davanti alla tv per l’ultimo saluto a <hi rend="#b">Silvio Berlusconi</hi>, <ref target="https://www.ilfattoquotidiano.it/2023/06/13/silvio-berlusconi-morto-ecco-i-dati-auditel-degli-speciali-tv-numeri-bassi-per-lo-speciale-di-vespa-e-quello-del-tg5-boom-per-otto-e-mezzo/7192647/">cosa che non era accaduta il 12 giugno, quando tutte le reti o quasi hanno dato la notizia della scomparsa e mandato in onda lunghi speciali</ref>. I funerali del leader di Forza Italia, scomparso a 86 anni, si sono tenuti ieri, 14 giugno, alle 15 presso il Duomo di Milano.<hi rend="#b"> Funerali di Stato</hi> a cui ha partecipato anche il Presidente della Repubblica <hi rend="#b">Sergio Mattarella</hi>, con la celebrazione presieduta da <hi rend="#b">Monsignor Mario Delpini</hi>.</p>
    <p>Davanti al piccolo schermo oltre<hi rend="#b"> 8 milioni di telespettatori con circa il 70% di share</hi>, un boom di ascolti favorito dalla diretta dell’evento presente su quasi venti canali tv. Mediaset ha deciso di trasmettere su tutte sue reti lo speciale realizzato dal “Tg5” condotto da <hi rend="#b">Cesara Buonamici</hi> e visto, dalle 15 alle 16.21, da 5.535.000 spettatori con il 48,4% di share.</p>
    <p>In onda per intenderci <hi rend="#b">in simulcast</hi> su Canale5, Retequattro, Italia1, 20, Twenty Seven, Iris, La5, Cine34, Focus, Top Crime, Tgcom24, Mediaset Extra e Italia2. L’ultimo saluto al Cavaliere è stato trasmesso senza interruzioni pubblicitarie.</p>
    <p>Su<hi rend="#b"> Rai1</hi> lo speciale del “Tg1” con la telecronaca di<hi rend="#b"> Mario De Pizzo e Cecilia Primerano</hi> ha ottenuto, dalle 13.57 alle 17, 2.086.000 spettatori con il 18,3%. Su <hi rend="#b">La7</hi>, dalle 14.19 alle 16.53, si sono sintonizzati 268.000 spettatori con il 2,4%. Un totale destinato a crescere, considerando che Rai1 e La7 hanno rilasciato dati con il prima e dopo funerali, e che l’addio all’ex Premier era disponibile anche su SkyTg24 e RaiNews24.</p>
  </main>
  <comments/>
</doc>