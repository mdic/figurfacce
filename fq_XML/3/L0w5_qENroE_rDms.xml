<doc sitename="Il Fatto Quotidiano" title="Berlusconi, blitz di Ferragosto. Aerei con striscioni &quot;Forza Silvio&quot; lungo le spiagge - Il Fatto Quotidiano" author="RQuotidiano" date="2013-08-15" url="http://www.ilfattoquotidiano.it/2013/08/15/berlusconi-ferragosto-blitz-sulle-spiagge-aerei-con-striscioni-forza-silvio-lungo/685082/" hostname="ilfattoquotidiano.it" description="L’offensiva ferragostana di Berlusconi è partita. Alle 9.30 del mattino del 15 agosto nove aerei con gli striscioni “Forza Italia” e “Forza Silvio” lunghi 25 metri per uno di altezza si sono levati in volo per sorvolare le coste italiane. E le località marittime si dividono sull’accoglienza: c’è chi organizza la “controffensiva” di terra con volantinaggio anti-Cavaliere a …" categories="Politica" tags="Forza Italia;Silvio Berlusconi;Vito Crimi" fingerprint="45b41d08f106ca19">
  <main>
    <head rend="h1">Berlusconi, blitz di Ferragosto. Aerei con striscioni “Forza Silvio” lungo le spiagge</head>
    <graphic src="https://st.ilfattoquotidiano.it/wp-content/uploads/2013/08/manifesti-forza-italia-interna.jpg"/>
    <p>L’offensiva ferragostana di <hi rend="#b">Berlusconi</hi> è partita. Alle 9.30 del mattino del 15 agosto <hi rend="#b">nove aerei</hi> con gli striscioni “<hi rend="#b">Forza Italia</hi>” e “<hi rend="#b">Forza Silvio</hi>” lunghi 25 metri per uno di altezza si sono levati in volo per <hi rend="#b">sorvolare le coste italiane</hi>. E le località marittime si dividono sull’accoglienza: c’è chi organizza la <hi rend="#b">“controffensiva” di terra</hi> con volantinaggio anti-Cavaliere a <hi rend="#b">Viareggio</hi> per richiamare l’articolo 3 della Costituzione “e l’eguaglianza dei cittadini davanti la legge” e quindi “anche del cittadino senatore Berlusconi”, come ha specificato il governatore <hi rend="#b">Enrico Rossi</hi>. Poi c’è chi aspetta con ansia il passaggio degli aerei, “che per noi sarà come, e forse meglio di vedere lo <hi rend="#b">spettacolo delle Frecce tricolori</hi>“. Ha scritto così un gruppo di <hi rend="#b">assessori e consiglieri Pdl di Albenga</hi> in una lettera al leader, pregandolo di includere anche la cittadina savonese nel tour: “Abbiamo avuto un sogno, in cui l’aereo di Silvio, nella giornata di Ferragosto calda e soleggiata, solcava i nostri cieli”. </p>
    <p><ref target="http://www.ilfattoquotidiano.it/2013/08/07/berlusconi-tour-sulle-spiagge-contro-condanna-al-via-giro-della-liberta/678964/">L’iniziativa del blitz sulle spiagge</ref> era stata annunciata all’indomani della sentenza della <hi rend="#b">Cassazione</hi> (oltre ai voli ci sono anche i manifesti nelle città che annunciano il ritorno di <hi rend="#b">Forza Italia</hi> e una crociera in partenza nelle prossime settimane da Ravenna) che ha confermato la condanna per l’ex premier. E per 48 ore, proprio nel weekend vacanziero per eccellenza, proseguirà con <hi rend="#b">passaggi a ripetizione</hi>, dalla Liguria alla Versilia, dal Friuli all’Emilia. I punti più estremi toccati a Sud sono Fano (sul lato adriatico) e il Salernitano (sul versante tirrenico). Niente Calabria, Puglia e isole, quindi: “Ma in pochi giorni di organizzazione <hi rend="#b">abbiamo fatto il possibile</hi>“, si difendono dalla ditta brianzola Aertraining, a cui <hi rend="#b">Daniela Santanchè</hi> e <hi rend="#b">Mario Mantovani</hi> hanno affidato il servizio. Addirittura si parla di una modulazione della frequenza di passaggio degli aerei in base alle presenze sulle spiagge. Il momento più intenso “dell’attacco aereo” è quello del primo pomeriggio, quando la maggior parte dei bagnanti resta sotto gli ombrelloni fronte mare.</p>
    <p>A <hi rend="#b">Tirrenia</hi> (Pisa) e in <hi rend="#b">Versilia</hi> (Lucca) gli aerei sono stati avvistati intorno alle 16. Il passaggio è stato seguito anche da <hi rend="#b">Santanchè</hi>, che è in vacanza al<hi rend="#i"> Twiga beach club</hi> di <hi rend="#b">Marina di Pietrasanta</hi>, di cui è socia con <hi rend="#b">Flavio Briatore</hi>. Chi era con lei sulla spiaggia ha raccontato che si è precipitata a scattare fotografie. A Forte dei Marmi, sulla spiaggia c’è chi ha applaudito, chi ha criticato e chi è rimasto indifferente, continuando la tradizionale ‘guerra dei gavettoni’ di Ferragosto. </p>
    <p>Le <hi rend="#b">reazioni “contro”</hi> non si sono fatte attendere. Sul fronte 5 Stelle, ecco l’appello di <hi rend="#b">Vito Crimi:</hi> “Se avvistate uno di quegli aerei promozionali di quel signore pregiudicato che malgrado ciò siede ancora in Parlamento <hi rend="#b">fate una grande V sulla spiaggia</hi>, disegnatela sulla sabbia, fatela con gli ombrelloni, coinvolgete gli altri bagnanti e fatela umana, ma lanciategli questo messaggio…V…… che sta per quel che volete”. Sul fronte Pd, invece, a parlare è il presidente della Regione Toscana <hi rend="#b">Enrico Rossi</hi>: “Sarò a Viareggio a distribuire un volantino del Pd che richiama l’<hi rend="#b">articolo 3 della Costituzione</hi> e l’eguaglianza dei cittadini davanti alla legge”.</p>
    <p>A fronte dell’iniziativa per rilanciare il Cavaliere e Forza Italia, un articolo pubblicato su <hi rend="#i">Il Giornale</hi> richiama l’attenzione sul <hi rend="#b">presunto “rischio di assalti”</hi>. Ad annunciarlo è <hi rend="#b">Daniele Dal Bon</hi>, curatore dell’evento: “Ci sono alcuni che ci hanno preso a male parole e urlato frasi tipo ‘<hi rend="#b">spero che vi tirino giù</hi>‘. Noi siamo tranquilli però mi auguro che la Digos vigili perché la fase di decollo ovviamente è delicata e se qualcuno si intrufolasse e tirasse qualcosa verso gli aerei potrebbe essere pericoloso”. Nell’articolo si fa riferimento anche a “siti dei giornali su cui si scatenano commenti infuocati e spesso minacce dai toni violenti”.</p>
    <p>
      <hi rend="#b">MANDATECI LE VOSTRE FOTO DEGLI AEREI PRO-B. ALL’INDIRIZZO: REDAZIONEWEB@ILFATTOQUOTIDIANO.IT</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>