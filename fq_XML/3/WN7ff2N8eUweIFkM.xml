<doc sitename="Il Fatto Quotidiano" title="Cessione Milan, primo atto ufficiale. Il cda di Fininvest dà il via libera. In pole il magnate cinese Jack Ma - Il Fatto Quotidiano" author="Andrea Tundo" date="2016-05-10" url="http://www.ilfattoquotidiano.it/2016/05/10/cessione-milan-primo-atto-ufficiale-il-cda-di-fininvest-da-il-via-libera-pole-il-magnate-cinese-jack-ma/2713729/" hostname="ilfattoquotidiano.it" description="Primo atto ufficiale per la cessione del Milan alla cordata cinese. Il consiglio di amministrazione di Fininvest, che controlla il 99% del club, ha dato l’ok alla trattativa per un mese con i potenziali acquirenti. L’amministratore delegato della holding, Pasquale Cannatelli, ha ricevuto il benestare alla firma dell’esclusiva che permetterà ora di controllare i conti …" categories="Calcio" tags="Fininvest;Milan;Silvio Berlusconi" fingerprint="6999336f194fdd01">
  <main>
    <head rend="h1">Cessione Milan, primo atto ufficiale. Il cda di Fininvest dà il via libera. In pole il magnate cinese Jack Ma</head>
    <graphic src="https://st.ilfattoquotidiano.it/wp-content/uploads/2016/05/jack-ma-675.jpg"/>
    <p>Primo atto ufficiale per la <hi rend="#b">cessione del Milan</hi> alla cordata cinese. Il consiglio di amministrazione di Fininvest, che controlla il 99% del club, ha dato l’<hi rend="#b">ok alla trattativa</hi> per un mese con i potenziali acquirenti. L’amministratore delegato della holding, <hi rend="#b">Pasquale Cannatelli</hi>, ha ricevuto il benestare alla firma dell’esclusiva che permetterà ora di controllare i conti e trovare un accordo per la vendita della maggioranza. Alla riunione del Cda – che ha deliberato all’unanimità – era presente anche <hi rend="#b">Marina Berlusconi</hi>, dopo che nella giornata di lunedì da Arcore era arrivato anche il sì dell’ex cavaliere ai figli, che spingono <ref target="http://www.ilfattoquotidiano.it/2016/04/28/milan-rivolta-dei-piccoli-azionisti-contro-berlusconi-e-galliani-siete-una-barzelletta/2680909/">tutti per il passaggio di proprietà anche a causa dei conti costantemente in rosso</ref>.</p>
    <p>Eppure l’unico titubante resta proprio <hi rend="#b">Silvio Berlusconi</hi>. Nel prossimo mese, avrà ancora la possibilità di cambiare idea e <ref target="http://www.ilfattoquotidiano.it/2016/02/19/milan-di-berlusconi-1986-2016-a-30-anni-dallacquisizione-e-clima-da-fine-impero-addio-mr-bee-ecco-il-ridimensionamento/2443555/">decidere di tenersi il club, controllato ormai da poco più di 30 anni.</ref> Ma la fine di un’era sembra davvero a un passo. La decisione del Cda è lo snodo più importante dopo oltre un anno di voci, scatti in avanti, <ref target="http://www.ilfattoquotidiano.it/2015/06/05/milan-silvio-berlusconi-vende-il-47-del-diavolo-a-mr-bee-taechaubol/1751838/">frenate legate alla trattativa con Bee Taechaubol</ref> e avrà ripercussioni sull’attività sportiva con acquisti, cessioni, rinnovi e guida tecnica congelate fino alla conclusione del confronto.</p>
    <p>La cordata cinese offre circa<hi rend="#b"> 500 milioni per il 75 per cento del club</hi> e vuole subito rivoltare il management: stop al doppio amministratore delegato <hi rend="#b">Adriano Galliani-Barbara Berlusconi</hi> e l’intenzione di coinvolgere nel progetto <hi rend="#b">Marcello Lippi</hi> come supervisore tecnico. Visto il passo in avanti nella trattativa, Berlusconi sarà stato convinto dell’affidabilità dei possibili nuovi proprietari dopo i tormenti dei mesi addietro. Negli scorsi giorni aveva infatti dichiarato con un video-messaggio affidato ai social di voler lasciare il Milan “in buone mani, che garantiscano un futuro da protagonista”. Pur parlando di un gradimento particolare, relativo a soci italiani. Improbabile a questo punto.</p>
    <p>Il nuovo principale acquirente del Milan – come anticipato dieci giorni fa da Repubblica – sarebbe infatti il <hi rend="#b">magnate cinese Jack Ma</hi></p>
    <p><ref target="http://www.ilfattoquotidiano.it/2016/04/27/milan-ce-il-colosso-cinese-alibaba-nel-futuro-il-magnate-jack-ma-in-trattativa-con-berlusconi-500-milioni-per-il-70/2675113/">, proprietario del colosso del web Alibaba</ref>, fondata nel 1999 e diventata l’eBay cinese con un mercato da oltre 600 milioni di utenti all’anno.</p>
    <p><hi rend="#b">Alibaba</hi>è già nel mondo del calcio orientale, controllando una parte della proprietà dell’</p>
    <p><hi rend="#b">Guangzhou Evergrande</hi>. E ora prepara lo sbarco in Europa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>