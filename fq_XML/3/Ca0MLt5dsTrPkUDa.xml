<doc sitename="Il Fatto Quotidiano" title="Riforme, Verdini cerca altri 10 senatori per aiutare Renzi (e essere decisivo) - Il Fatto Quotidiano" author="Antonio Pitoni e Giorgio Velardi" date="2015-09-03" url="http://www.ilfattoquotidiano.it/2015/09/03/palazzo-madama-verdini-cerca-senatori-per-approvare-le-riforme-di-renzi/2004505/" hostname="ilfattoquotidiano.it" description="Denis Verdini torna alla carica. La prossima settimana il Senato riapre i battenti per discutere di riforme costituzionali e l’ex plenipotenziario di Forza Italia vuole giocare un ruolo da protagonista. Dimostrando al premier, l’amico Matteo Renzi, di essere non solo un alleato fidato ma, soprattutto, determinante. Per riuscirci è deciso a raddoppiare, portando il suo nuovo gruppo …" categories="Palazzi &amp; Potere" tags="Denis Verdini;Matteo Renzi;PD;Riforme Costituzionali;Senato;Silvio Berlusconi" fingerprint="eca290f46a4b83bd">
  <main>
    <head rend="h1">Riforme, Verdini cerca altri 10 senatori per aiutare Renzi (e essere decisivo)</head>
    <graphic src="https://st.ilfattoquotidiano.it/wp-content/uploads/2014/11/verdini-renzi-6751.jpg"/>
    <p><hi rend="#b">Denis Verdini</hi> torna alla carica. La prossima settimana il <hi rend="#b">Senato</hi> riapre i battenti per discutere di <hi rend="#b">riforme costituzionali</hi> e l’ex plenipotenziario di Forza Italia vuole giocare un ruolo da protagonista. Dimostrando al premier, l’amico<hi rend="#b"> Matteo Renzi,</hi> di essere non solo un alleato fidato ma, soprattutto, determinante. Per riuscirci è deciso a raddoppiare, portando il suo<ref target="http://www.ilfattoquotidiano.it/2015/07/23/verdini-i-senatori-del-nuovo-gruppo-craxiani-lombardiani-e-cosentiniani/1901732/"> nuovo gruppo parlamentare Alleanza liberalpopolare-autonomie</ref>, dagli attuali 10 senatori del recente battesimo ad </p>
    <p><hi rend="#b">almeno 20</hi>.</p>
    <p>Con la <hi rend="#b">sinistra</hi> del <hi rend="#b">Partito democratico</hi> sul piede di guerra, infatti, c’è il serio rischio che la stampella offerta da Verdini al presidente del Consiglio non basti ad assicurare i<hi rend="#b"> numeri necessari</hi> per riscrivere la Costituzione. Anche perché, pure tra gli attuali componenti di Ala, non manca chi, a cominciare dai <hi rend="#b">cosentiniani e dai lombardiani</hi>, non sembra affatto disposto ad immolarsi “senza se e senza ma” alla causa del renzismo. Come ha dimostrato, prima della pausa estiva, il voto sulla<hi rend="#b"> riforma della Rai</hi> che, proprio <ref target="http://www.ilfattoquotidiano.it/2015/07/31/riforma-rai-danna-se-noi-verdiniani-fossimo-stati-tutti-presenti-10-voti-contro-anziche-due/1924881/">a causa del “no” dei verdiniani</ref>, ha sottratto al governo la delega per riscrivere la disciplina del canone. Un<hi rend="#b"> campanello d’allarme</hi> da non sottovalutare per Verdini che si è già messo alla ricerca di possibili rinforzi. Prendendo di mira, anche nei giorni più caldi del mese di agosto, soprattutto i colleghi del <hi rend="#b">gruppo Gal</hi> che l’ex fedelissimo di <hi rend="#b">Silvio Berlusconi</hi> non fa mistero di voler annettere alla sua Ala. A cominciare soprattutto dall’ex Movimento 5 stelle <hi rend="#b">Bartolomeo Pepe</hi> e dall’ex leghista <hi rend="#b">Michelino Davico</hi>, che da poco ha aderito però ai <hi rend="#b">Moderati</hi> di <hi rend="#b">Giorgio Portas</hi>, deputato eletto nelle liste del Pd.</p>
    <p>Così, negli ultimi giorni, i telefoni hanno iniziato a squillare incessantemente. E chi ha ricevuto la chiamata, o uno dei suoi tanti, insistenti, pressanti sms, racconta di un Verdini determinatissimo. “Dobbiamo arrivare a venti perché è ormai sicuro che <hi rend="#b">Renzi romperà con la sinistra dem</hi> e in questa partita vale la pena esserci – è il ragionamento che l’ex esponente di Fi ripete con insistenza – Con la solita ciliegina finale dell’ambitissima <hi rend="#b">poltrona</hi> sullo sfondo. «Siamo talmente importanti da poter <hi rend="#b">legittimamente ambire ad incarichi di governo</hi>“.</p>
    <p>Parole che, giurano i destinatari delle sue telefonate e delle sue promesse, rivelano grande confidenza con il <hi rend="#b">giglio magico del premier</hi>. “Renzi farà…”, “Lotti dice…”, sono le espressioni più ricorrenti utilizzate da Verdini nell’opera di reclutamento dalla quale dipende la riuscita del suo piano: salvare il governo dalle imboscate nel <hi rend="#b">Vietnam del Senato</hi> assicurando i numeri in grado di mettere al sicuro il cammino delle riforme costituzionali. Un obiettivo sul quale l’ex braccio destro di <hi rend="#b">Berluscon</hi>i ha deciso di rischiare tutto. Giocandosi la faccia nell’ultimo scampolo estivo di campagna acquisti.</p>
    <p>Twitter: <ref target="https://twitter.com/antonio_pitoni">@Antonio_Pitoni</ref><ref target="https://twitter.com/giorgiovelardi">@GiorgioVelardi</ref></p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>