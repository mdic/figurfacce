<doc sitename="Il Fatto Quotidiano" title="Commissioni parlamentari: tra indennità e benefit, la bella vita dei presidenti - Il Fatto Quotidiano" author="Ilaria Proietti" date="2016-02-05" url="http://www.ilfattoquotidiano.it/2016/02/05/commissioni-parlamentari-tra-indennita-e-benefit-la-bella-vita-dei-presidenti/2427853/" hostname="ilfattoquotidiano.it" description="Ricche indennità. Posti di lavoro per i munitissimi staff. Auto blu, telefoni gratis, fondi di rappresentanza, attivazione di consulenze che fanno gola e curriculum. La poltrona è ambitissima. E non solo per il peso politico dell’incarico. La corsa alla presidenza delle Commissioni parlamentari di Camera e Senato è da sempre una partita che scotta: attorno al rito …" categories="Costi della politica" tags="Antonio Azzollini;Camera dei deputati;Commissioni Parlamentari;Daniele Capezzone;Giancarlo Galan;Senato;Silvio Berlusconi" fingerprint="6da1c0706a5d2336">
  <main>
    <head rend="h1">Commissioni parlamentari: tra indennità e benefit, la bella vita dei presidenti</head>
    <graphic src="https://st.ilfattoquotidiano.it/wp-content/uploads/2015/09/camera_675.jpg"/>
    <p>Ricche indennità. Posti di lavoro per i munitissimi staff. Auto blu, telefoni gratis, fondi di rappresentanza, attivazione di consulenze che fanno gola e curriculum. La poltrona è ambitissima. E non solo per il peso politico dell’incarico. La corsa alla <hi rend="#b">presidenza delle Commissioni parlamentari di Camera e Senato</hi> è da sempre una partita che scotta: attorno al rito biennale del loro rinnovo si consumano spesso alleanze impensabili fino a pochi mesi prima, come dimostra il lungo e complicato rimpasto iniziato a luglio a <hi rend="#b">Montecitorio</hi> e si è concluso pochi giorni fa a <hi rend="#b">Palazzo Madama.</hi> Ma, al di là di tutto, chi conquista la poltrona di presidente di commissione coglie in un sol colpo due grandi obiettivi sempre presenti nelle strategie degli eletti: l’enorme potere di condizionare i lavori dell’assise che presiede e, molto più prosaicamente, una<hi rend="#b"> serie di appannaggi e benefit</hi> che, soprattutto in epoca di vacche magre, nessuno vorrebbe cedere ad altri.</p>
    <p><hi rend="#b">MANNA AGGIUNTIVA</hi> – Di che cosa si tratta? Innanzitutto dell’<hi rend="#b">indennità aggiuntiva</hi> che spetta a ciascun presidente di commissione, salvo che non vi rinunci. Facendo i conti, solo per questa voce risultano appostati complessivamente<hi rend="#b"> 700 mila euro all’anno tra Camera e Senato</hi>: una prebenda aggiuntiva di oltre <hi rend="#b">1.200 euro netti</hi> in più per ciascuno dei<hi rend="#b"> 28 presidenti</hi> che si aggiunge al già lauto guadagno che percepiscono da parlamentari. E che fa ancora di più impallidire lo stipendio di <hi rend="#b">1.500 euro</hi> su cui può contare l’italiano medio, almeno stando alle statistiche. La funzione di presidente di commissione è una sorta di status da cui non si decade nemmeno per eventi eccezionali: ne sa qualcosa <hi rend="#b">Giancarlo Galan</hi> che ha continuato a fregiarsi del titolo di presidente della <hi rend="#b">commissione Cultura</hi> della Camera nonostante gli arresti domiciliari lo abbiano tenuto lontano da Roma per mesi. E che dire di <hi rend="#b">Antonio Azzollini?</hi> E’ stato uno dei presidenti di commissione più longevi di tutti i tempi: ha regnato alla Bilancio per oltre 10 anni, dal 2001 al 2006 e dal 2008 sino a pochi mesi fa quando è stato costretto al passo indietro a causa dell’inchiesta sul <hi rend="#b">crac della Divina Provvidenza. </hi>Quando la Cassazione ne ha annullato l’arresto in molti ( nel suo partito -Ncd – ma non solo), hanno invocato un suo ritorno sulla poltrona (nel frattempo occupata dal dem <hi rend="#b">Giorgio Tonin</hi>i) che è tra le più ambite e importanti di Palazzo Madama.</p>
    <p><hi rend="#b">CARI VICE</hi> – Ma a pagare il prezzo più alto, in termini di peso politico (e non solo) è stata Forza Italia per la quale la fine del<hi rend="#b"> Patto del Nazareno</hi> con il Pd a guida renziana è stato un vero bagno di sangue. Che ha lasciato sul campo morti e feriti, oltre che prevedibili strascichi polemici. Alla Camera, solo per fare qualche esempio, <hi rend="#b">Francesco Paolo Sisto</hi> ha perso in poco tempo due partite non da poco: a fine luglio la presidenza della amatissima commissione Affari costituzionali (che è andata ad arricchire il carnet di Scelta civica con l’elezione di <hi rend="#b">Andrea</hi><hi rend="#b">Mazziotti</hi>), mentre a dicembre è sfumata la corsa alla Consulta che per qualche giorno è sembrata davvero a portata di mano. E che dire di <hi rend="#b">Elio Vito</hi>? La gestione bipartisan della commissione Difesa non è bastata a scongiurare la sua sostituzione con il dem <hi rend="#b">Francesco Garofoli</hi>. E finora sono andati a vuoto i tentativi di approdare al Copasir dove Forza Italia in quanto opposizione si sente sottorappresentata. Fa storia a sé l’amarezza di <hi rend="#b">Daniele Capezzone</hi> per la mancata riconferma alla presidenza della commissione Finanze: nel suo caso è pesato non solo il nuovo assetto post Nazareno, ma pure la conta interna a Forza Italia dove i fedelissimi di <hi rend="#b">Silvio Berlusconi</hi> non gli hanno perdonato le posizioni ultrafittiane. Se a Montecitorio il rinnovo delle commissioni parlamentari ha decretato la fine dell’asse Fi-Pd, al Senato è servito soprattutto a rinsaldare i rapporti tra il Pd e i <hi rend="#b">verdiniani</hi> di Ala che si sono visti attribuire tre vicepresidenze di commissione, ma – e stata qui il dato politico – in quota maggioranza. Anche questo incarico porta con sé, oltre al prestigio, un’<hi rend="#b">indennità di funzione</hi>: sulla carte, complessivamente, <hi rend="#b">190 mila euro da dividere tra i 56 vicepresidenti tra Camera e Senato.</hi> In realtà un po’ meno dal momento che tutti parlamentari del <hi rend="#b">Movimento 5 Stelle hanno rinunciato</hi> all’indennità di funzione.</p>
    <p><hi rend="#b">PREZIOSI RISVOLTI</hi> – Cosa significhi il nuovo assetto delle commissioni appena rinnovate da un punto di vista squisitamente politico è cosa nota. Per quanto riguarda invece i <hi rend="#b">risvolti economici</hi> per i nuovi presidenti e per quelli riconfermati in dettaglio sono questi: in testa alla <hi rend="#b">lista dei benefit</hi> c’è anzitutto, come detto, l’<hi rend="#b">indennità aggiuntiva</hi> per i presidenti e per ciascuno dei due vicepresidenti (anche se una piccola indennità è prevista anche per i<hi rend="#b"> 56 segretari</hi> delle 28 commissioni tra Camera e Senato). Alla Camera ai presidenti vanno <hi rend="#b">1.269,35 euro netti al mese</hi>, ovviamente per dodici mensilità e ai vice <hi rend="#b">239,9</hi>. Se è vero che a Montecitorio l’unica <hi rend="#b">macchina</hi> assegnata ‘ad personam’ è quella di Laura Boldrini, c’è poi da dire chei presidenti di commissione non rimangono certo a piedi: si avvalgono del <hi rend="#b">parco auto</hi> a disposizione dell’amministrazione. Ovviamente – è il caveat – solo per servizi istituzionali. Ma se gli spostamenti su Roma non richiedono particolari formalità, per varcare il raccordo è necessario sempre l’ok del collega questore. Poi ci sono gli altri benefit: anche a Montecitorio i presidenti delle 14 commissioni permanenti hanno diritto ad un <hi rend="#b">cellulare</hi> e possono avvalersi di una <hi rend="#b">segreteria particolare</hi> composta anche di tre esterni, mentre per le <hi rend="#b">spese di rappresentanza</hi> hanno a disposizione <hi rend="#b">4.000 euro netti all’anno.</hi></p>
    <p><hi rend="#b">GRAZIOSE ELARGIZIONI</hi> – A <hi rend="#b">Palazzo Madama</hi> l’indennità aggiuntiva per ciascun vicepresidente di commissione vale <hi rend="#b">316 euro netti al mese,</hi> molto meno di quello previsto per i presidenti che rispetto agli altri colleghi senatori percepiscono <hi rend="#b">1.267 euro in più</hi>. In classifica le loro competenze mensili aggiuntive li piazzano al terzo posto, insieme ai <hi rend="#b">segretari d’aula,</hi> subito dopo <hi rend="#b">questori, vicepresidenti e presidente del Senato.</hi> Dove, i capi delle commissioni hanno inoltre anch’essi dirittocome a Montecitorio al <hi rend="#b">rimborso delle spese del cellulare</hi> fino ad un ammontare massimo di <hi rend="#b">5.000 euro all’anno.</hi> E ancora, sempre a Palazzo Madama è previsto un plafond mensile per <hi rend="#b">spese per collaboratori</hi> pari a 4.859 euro lordi al mese, mentre il <hi rend="#b">fondo consulenze </hi>è di <hi rend="#b">2.151,92 euro</hi> al mese (sempre per dodici mesi). Poi c’è un’ulteriore voce, rubricata come ‘<hi rend="#b">elargizioni</hi>’: <hi rend="#b">3.500 euro</hi> a disposizione dei <hi rend="#b">presidenti di commissione o giunta</hi> (cifra che sale a quota 4.000 per i segretari di presidenza e a 7.500 per questori e vicepresidenti). Anche in questo caso l’<hi rend="#b">auto blu</hi> non viene più assegnata a titolo personale, ma dei loro spostamenti si fanno comunque carico le macchine a disposizione del Senato. Raramente c’è il rischio che debbano prendere il bus.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>