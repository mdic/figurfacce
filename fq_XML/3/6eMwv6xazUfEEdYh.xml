<doc sitename="Il Fatto Quotidiano" title="Berlusconi: &quot;Becchi mi ha mostrato vero programma M5S. Vogliono fare reddito cittadinanza con tassa di successione&quot; - Il Fatto Quotidiano" author="F Q" date="2016-01-13" url="http://www.ilfattoquotidiano.it/2016/01/13/berlusconi-becchi-mi-ha-mostrato-vero-programma-m5s-vogliono-fare-reddito-cittadinanza-con-tassa-di-successione/2373253/" hostname="ilfattoquotidiano.it" description="“Paolo Becchi mi ha fatto vedere il vero programma M5S. Il reddito di cittadinanza lo finanzieranno con la tassa di successione”. Silvio Berlusconi ha incontrato i parlamentari di Forza Italia e ha annunciato di aver avuto contatti con il professore di Genova e in passato considerato ideologo grillino (ha cancellato la sua iscrizione dal Movimento nei …" categories="Politica" tags="Movimento 5 Stelle;Paolo Becchi;Silvio Berlusconi" fingerprint="bc9c3a6ffb470705">
  <main>
    <head rend="h1">Berlusconi: “Becchi mi ha mostrato vero programma M5S. Vogliono fare reddito cittadinanza con tassa di successione”</head>
    <graphic src="https://st.ilfattoquotidiano.it/wp-content/uploads/2016/01/Berlusconi-675.jpg"/>
    <p>“<hi rend="#b">Paolo Becchi</hi> mi ha fatto vedere il vero programma M5S. Il reddito di cittadinanza lo finanzieranno con la tassa di successione”. Silvio Berlusconi ha incontrato i parlamentari di <hi rend="#b">Forza Italia</hi> e ha annunciato di aver avuto contatti con il professore di <hi rend="#b">Genova</hi> e in passato considerato ideologo grillino (<ref target="http://www.ilfattoquotidiano.it/2016/01/05/m5s-becchi-lascia-il-movimento-e-diventato-partito-stampella-di-renzi-e-finito-il-sogno/2350381/">ha cancellato la sua iscrizione dal Movimento nei giorni scorsi</ref>). Proprio lui gli avrebbe mostrato il “vero piano dei 5 Stelle”: “Ho scoperto, per esempio, che il reddito minimo di cittadinanza pensano di finanziarlo con la <hi rend="#b">tassa di successione</hi>: 50 percento dei beni ereditati va agli eredi, 50 allo Stato. Poi dobbiamo trovare persone capaci e geniali per sviluppare l’uso della rete”.</p>
    <p>La preoccupazione di Berlusconi sono però le prossime elezioni: “Imperativo è battere i 5 Stelle”. E ha poi attaccato il presidente del Consiglio: “Renzi è un clandestino in Parlamento”, ha detto, “un presidente illegittimo che non dovrebbe essere ascoltato. Le previsioni dei <hi rend="#b">sondaggi</hi> sono che il Pd vada a diminuire ulteriormente anziché riprendersi. Se Pd e M5s si trovassero al ballottaggio, vincerebbero questi ultimi. Per questo il centrodestra ha l’obbligo di diventare protagonista alle prossime elezioni: uniti siamo in vantaggio ma avremmo difficoltà al ballottaggio”. L’ex Cavaliere ha anche detto che con la sua discesa in campo si possono risollevare i sondaggi: “Con me in campo, invece, possiamo superare il 42 per cento e vincere al primo turno. Senza Berlusconi, invece, Fi calerebbe ancora e saremmo esclusi dalla contesa. Da qui con mia disperazione l’imperativo categorico di restare in campo”.</p>
    <p>Il leader di Forza Italia ha infine annunciato che il partito voterà contro il ddl Unioni civili in discussione al Senato: “Oggi siamo qua per confrontarci sul <hi rend="#b">ddl Cirinnà</hi>. Inutile dire che una cosa sono le unioni civili – alle quali siamo favorevoli e per le quali abbiamo anche presentato una proposta di legge – altra le previsioni del progetto di legge Cirinna’”.</p>
    <code>
      <p>All’Assemblea dei gruppi congiunti Camera e Senato di <ref target="https://twitter.com/forza_italia">@forza_italia</ref> con il presidente Silvio Berlusconi <ref target="https://t.co/sn2DFoQQVP">pic.twitter.com/sn2DFoQQVP</ref></p>
      <p>— Renato Brunetta (@renatobrunetta) <ref target="https://twitter.com/renatobrunetta/status/687336872209694720">January 13, 2016</ref></p>
    </code>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>