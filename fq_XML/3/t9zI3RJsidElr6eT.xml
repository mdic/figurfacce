<doc sitename="Il Fatto Quotidiano" title="Riforme, Renzi: &quot;Nel patto del Nazareno nessuna legge ad personam per Berlusconi&quot; - Il Fatto Quotidiano" author="RQuotidiano" date="2014-08-04" url="http://www.ilfattoquotidiano.it/2014/08/04/riforme-renzi-nel-patto-del-nazareno-nessuna-legge-ad-personam-per-berlusconi/1081172/" hostname="ilfattoquotidiano.it" description="Nel Patto del Nazareno non c’è nessuna garanzia per Silvio Berlusconi né il progetto di leggi ad personam, perché “quel tempo è finito”. Matteo Renzi in un’intervista a Repubblica assicura che nell’intesa con Forza Italia non c’è niente che non riguardi le riforme costituzionali (vicine all’approvazione al Senato in prima lettura) e la legge elettorale (approvata …" categories="Politica" tags="Forza Italia;Governo Renzi;Italicum;Matteo Renzi;Patto del Nazareno;Riforme;Riforme Costituzionali;Riforme Istituzionali;Silvio Berlusconi" fingerprint="ede43a3c5a5d8db5">
  <main>
    <head rend="h1">Riforme, Renzi: “Nel patto del Nazareno nessuna legge ad personam per Berlusconi”</head>
    <graphic src="https://st.ilfattoquotidiano.it/wp-content/uploads/2014/08/renzi-640.jpg"/>
    <p>Nel <hi rend="#b">Patto del Nazareno</hi> non c’è nessuna garanzia per<hi rend="#b"> Silvio Berlusconi</hi> né il progetto di<hi rend="#b"> leggi ad personam</hi>, perché “quel tempo è finito”. <hi rend="#b">Matteo Renzi</hi> in un’intervista a <hi rend="#i">Repubblica</hi> assicura che nell’intesa con <hi rend="#b">Forza Italia</hi> non c’è niente che non riguardi le riforme costituzionali (vicine all’approvazione al Senato in prima lettura) e la legge elettorale (approvata alla Camera e sottoposta al tagliando tra qualche giorno proprio dai leader di Pd e Fi). <hi rend="#b">Berlusconi</hi>, spiega il presidente del Consiglio, non ha chiesto <hi rend="#b">una norma</hi> che gli permetta di <hi rend="#b">candidarsi</hi> alle prossime elezioni, e “non credo che lo farà. Del resto<hi rend="#b"> la Severino</hi> è una legge votata dal <hi rend="#b">Pdl</hi> e sono certo che sia finito il tempo delle<hi rend="#b"> leggi ad personam</hi> – afferma il capo del governo – Anche perché i percorsi giudiziari sono andati. Basta proporre passaggi impropri tra le riforme e le utilità del leader di Forza Italia. Dopo le riforme, torneremo ad essere divisi. Anzi, facciamo le riforme proprio per evitare in futuro di essere costretti a governare insieme”. Nel patto del Nazareno “c’è scritto quello che abbiamo messo negli atti parlamentari”, ribadisce Renzi. “Ma vi pare che io firmi una cosa con Berlusconi e la metta in un cassetto? Questa è la tipica cultura del sospetto di una parte della sinistra”.</p>
    <p>Sulla legge elettorale, “i numeri ci sono anche senza Berlusconi ma dopo anni di riforme l’uno contro l’altro, ora si è affermato il principio di farle insieme. Mi sembra un passo in avanti nella cultura politica italiana”. Parlando della riforma costituzionale, Renzi dice sì al dialogo ma no al “culto del ‘<hi rend="#b">discussionismo</hi>‘”, e spiega che ”con il referendum”, che “ragionevolmente” si terrà “tra il 2015 e il 2016, alla fine l’ultima parola sarà dei cittadini”. “Con l’approvazione della riforma, questa legislatura sarà intera”, osserva Renzi. “Questa riforma non è la chiave di tutti i problemi, ma è il simbolo più forte. Dopo la sua approvazione, a settembre partono i 1.000 giorni”. Per il dibattito “ci sono ancora quattro letture. Ma nessuno può pretendere di porre veti”, evidenzia il premier. “<hi rend="#b">Grasso</hi> è stato<hi rend="#b"> troppo accondiscendente</hi> con le richieste delle opposizioni. Alcune scelte di Grasso ci sono parse sinceramente sbagliate, ma non lo abbiamo attaccato perché abbiamo rispetto della seconda carica dello Stato e delle istituzioni”.</p>
    <p>Poi c’è il piano economico, dopo che l’ultima settimana sembra essere stata quella “dell’epifania”, visto che sia Renzi sia il ministro dell’Economia<hi rend="#b"> Pier Carlo Padoan</hi> hanno ammesso che la crescita sarà inferiore a quanto si aspettavano. “Il prossimo non sarà un autunno caldo – assicura il presidente del Consiglio – Definire le cifre del 2015 è prematuro. Iniziamo col dire che <hi rend="#b">non ci sarà manovra correttiva</hi> quest’anno. Abbiamo un impegno di ridurre le spese di<hi rend="#b"> 16 miliardi</hi>, che vuol dire di circa il 2% della spesa. Cercheremo di mantenerlo. In ogni caso non toccheremo le tasse: tutti i denari che servono verranno dalla riduzione della spesa. Ecco perché<hi rend="#b"> non mi interessa il nome del commissario</hi> alla spending, ma la sottolineatura che la spending è scelta politica – non tecnica – che dipende dalla politica”. </p>
    <p>“L’Italia non supererà il 3% nel rapporto deficit/Pil. La troika non arriverà”, assicura Renzi, che smentisce di avere un cattivo rapporto con il ministro Padoan. Sulla crescita, “come sarà l’Italia a fine anno lo vedremo”. Poi una risposta indiretta a <hi rend="#b">Eugenio Scalfari</hi> che ieri proprio su Repubblica ha scritto più o meno due cose: che gli 80 euro in busta paga non hanno smosso i consumi di un centimetro e che, viste le difficoltà del Paese, ci vorrebbe l’umiltà di andare a farsi fare i conti direttamente dalla Troika. “A chi dice che gli 80 euro non hanno rilanciato i consumi, rispondo di aspettare i risultati consolidati – replica Renzi – Ma si tratta di un fatto di giustizia sociale, il più grande aumento salariale degli ultimi anni”, sottolinea. “La crescita è negativa da tempo. Avviandosi verso lo zero darebbe segnali di miglioramento. Comunque per me il metro chiave è il numero degli occupati. Anche questo mese più cinquantamila. Ma non basta”. Renzi dice “basta con questo <hi rend="#b">clima di rassegnazione</hi>, con i gufi. Ci sono i gufi professore, i gufi brontoloni, i gufi indovini. Anche se questi ultimi dopo il 25 maggio, parlano di meno”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>