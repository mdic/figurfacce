<doc sitename="Il Fatto Quotidiano" title="Processo Ruby, Silvio Berlusconi deposita appello e chiede assoluzione - Il Fatto Quotidiano" author="RQuotidiano" date="2014-01-02" url="http://www.ilfattoquotidiano.it/2014/01/02/processo-ruby-berlusconi-deposita-appello-e-chiede-assoluzione/830232/" hostname="ilfattoquotidiano.it" description="Silvio Berlusconi, tramite i suo idifensori, ha depositato a Milano il ricorso in appello contro la sentenza con cui è stato condannato dal Tribunale a 7 anni di carcere per il caso Ruby. Nel ricorso si chiede l’assoluzione dalle accuse di concussione e prostituzione minorile con la formula “perché il fatto non sussiste”. Secondo i …" categories="Giustizia" tags="Caso Ruby;Processo Ruby;Ruby;Silvio Berlusconi" fingerprint="edafa52b486ee01d">
  <main>
    <head rend="h1">Processo Ruby, Silvio Berlusconi deposita appello e chiede assoluzione</head>
    <graphic src="https://st.ilfattoquotidiano.it/wp-content/uploads/2013/12/berlusconi1.jpg" alt="Silvio Berlusconi"/>
    <p><hi rend="#b">Silvio Berlusconi</hi>, tramite i suo idifensori, ha depositato a Milano il <hi rend="#b">ricorso in appello</hi> contro la sentenza con cui è stato condannato dal Tribunale a 7 anni di carcere per il <hi rend="#b">caso Ruby</hi>. Nel ricorso si chiede l’assoluzione dalle accuse di <hi rend="#b">concussione</hi> e prostituzione minorile con la formula “perché il fatto non sussiste”.</p>
    <p>Secondo i giudici di primo grado il Cavaliere era perfettamente <ref target="http://www.ilfattoquotidiano.it/2013/11/21/sentenza-ruby-depositate-le-motivazione-della-condanna-a-berlusconi/785446/">consapevole che la ragazzina marocchina, spacciata per nipote dell’ex presidente egiziano Hosni Mubarak, era minorenne e comunque aveva fatto sesso con lei</ref>. Per il collegio il leader di Forza Italia era il<hi rend="#b"> regista del bunga bunga</hi> e intervenne pesantemente sulla Questura perché Karima fosse rilasciata la notte del 27-28 maggio 2010. Ecco perché il 24 giugno scorso i magistrati di Milano l<ref target="http://www.ilfattoquotidiano.it/2013/06/24/sentenza-ruby-berlusconi-condannato-a-7-anni/634261/">o avevano condannato a 7 anni di reclusione per concussione e prostituzione minorile</ref>. Q</p>
    <p>Per i giudici ci fu “la sproporzione tra l’intensità e la costrizione proveniente” dall’allora presidente del Consiglio “rispetto allo scopo avuto di mira, nel caso di specie il rilascio di una prostituta di 17 anni”. I legali di Berlusconi <hi rend="#b">Niccolò Ghedini</hi> e <hi rend="#b">Piero Longo</hi> avevano definito la sentenza “surreale” profetizzando che “non potrà essere confermata”. Il Tribunale aveva deciso anche la <hi rend="#b">trasmissione degli atti alla Procura</hi> perché valutassero l’ipotesi di falsa testimonianza per le dichiarazioni di una lunga serie di testimoni.</p>
    <p>Tra i punti cardine dell’atto di impugnazione ci sono le dichiarazioni con cui l<ref target="http://www.ilfattoquotidiano.it/2013/05/17/processo-ruby-bis-mora-non-sapevo-che-ragazza-fosse-minorenne/596960/">a giovane marocchina ha sempre negato di aver fatto sesso</ref> (ma solo nel processo bis, ndr), men che meno a pagamento, con l’allora 74enne presidente del Consiglio. Dichiarazioni che hanno portato la difesa a sostenere che manca il <hi rend="#b">presupposto per la sussistenza di entrambi i reati</hi>. E poi, è la sintesi di un altro passaggio del ricorso, si ribadisce che non c’è la prova diretta che il Cavaliere abbia compiuto <hi rend="#b">atti sessuali a pagamento</hi> con l’allora minorenne <hi rend="#b">Karima El Marough</hi>. Certo di soldi – siamo, a loro dire, nell’ordine di qualche migliaia di euro – l’ex premier ne aveva versati alla ragazza, ma era solo per aiutarla, un gesto di “liberalità”. In più, come è sempre stato ripetuto, l’ex capo del Governo non sapeva che la bella Rubacuori ai tempi delle serate ad Arcore, per lui e i suoi difensori<hi rend="#b"> riunioni conviviali</hi> e non feste a “connotazione sessuale”, avesse appena 17 anni: la giovane più volte aveva apertamente affermato di avere 24 anni.</p>
    <p>Quanto al reato di<hi rend="#b"> concussione per costrizione</hi>, come è stato qualificato dal Tribunale, i due avvocati hanno sottolineato che non sussiste: secondo la loro ricostruzione, la sera tra il 27 e il 28 maggio 2010, quando Berlusconi chiamò il capo di Gabinetto della Questura milanese Pietro Ostuni, non ci fu alcuna pressione ma <hi rend="#b">solo una richiesta di informazioni</hi> per sapere se era stata portata una ragazza egiziana, che lui credeva davvero nipote di Mubarak.</p>
    <p>Dunque i due legali, con il ricorso presentato oggi, puntano a ribaltare il duro verdetto emesso lo scorso giugno e motivato con 326 pagine nelle quali il collegio ha ritenuto Berlusconi colpevole in quanto durante il processo è stato provato che in cambio di<hi rend="#b"> denaro</hi> e<hi rend="#b"> gioielli</hi> fece sesso con Ruby, la ragazza che sapeva essere minorenne e che era stabilmente inserita “nel collaudato sistema prostitutivo ad Arcore” dove, sotto la sua regia, andava in scena il bunga bunga, esibizione hot delle ospiti organizzata per “soddisfare” i suoi “desideri”. In più, come hanno scritto i giudici, l’ex capo del Governo, per evitare che tutto ciò venisse a galla, “abusò” del potere di premier per fare<hi rend="#b"> pressioni sui funzionari della Questura di Milano</hi> e ottenere il “rilascio” della marocchina fermata per un furto.</p>
    <p>Ora i due legali, con il ricorsopuntato a ribaltare la sentenza, confidano in un cambio di rotta della <hi rend="#b">Corte d’Appello</hi>. Non si sa però se saranno loro a rappresentare la difesa in dibattimento. Potrebbero lasciare il mandato e cederlo al collega <hi rend="#b">Federico Cecconi</hi>, per motivi di opportunità in quanto nelle motivazioni del processo gemello, il cosiddetto ‘Ruby bis’, nei loro confronti, così come nei confronti dell’avvocato Luca Giuliante e di altre persone, è stato ipotizzato il reato di <hi rend="#b">corruzione in atti giudiziari</hi>: l’ordine degli avvocati di Milano ha aperto un fascicolo – chiamato il fascicolo ‘blu’ – per un eventuale procedimento disciplinare non ancora istruito e congelato in attesa dell’inchiesta penale.</p>
    <p><hi rend="#b">Inchiesta</hi> che, come avevano spiegato i vertici della Procura, doveva già essere aperta entro Natale. Invece, per un problema di carenza di personale nella cancelleria della quinta sezione penale, non è stato possibile fotocopiare tutti gli atti necessari affinché i pm procedano, così come prevede il codice, all’iscrizione nel registro degli indagati dell’ex premier, dei suoi difensori, di Giuliante, di Ruby e di<hi rend="#b"> molti testi chiamati in aula</hi> e che si sospetta siano stati ‘addomesticati’.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>