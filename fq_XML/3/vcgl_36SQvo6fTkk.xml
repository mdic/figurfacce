<doc sitename="Il Fatto Quotidiano" title="Sondaggio Swg: &quot;Per il 73% degli italiani B. deve decadere dalla carica di senatore&quot; - Il Fatto Quotidiano" author="RQuotidiano" date="2013-09-13" url="http://www.ilfattoquotidiano.it/2013/09/13/berlusconi-swg-per-73-degli-italiani-deve-decadere-dalla-carica-di-senatore/710547/" hostname="ilfattoquotidiano.it" description="Più di due italiani su tre (73%) ritengono che la giunta per le elezioni del Senato debba far decadere Berlusconi da senatore. A esserne convinta è quasi la totalità dell’elettorato di centrosinistra (98%), mentre la pensa diversamente un’ampia fascia di elettori del Pdl (89%), che non approverebbe un esito del voto favorevole alle decadenza del …" categories="Politica" tags="Decadenza Berlusconi;Governo;Governo Letta;Silvio Berlusconi;Sondaggi Elettorali" fingerprint="7eaf7e46b207a147">
  <main>
    <head rend="h1">Sondaggio Swg: “Per il 73% degli italiani B. deve decadere dalla carica di senatore”</head>
    <graphic src="https://st.ilfattoquotidiano.it/wp-content/uploads/2013/09/berlusconi-interna-nuova.jpg" alt="Silvio Berlusconi"/>
    <p>Più di due italiani su tre (73%) ritengono che <hi rend="#b">la giunta per le elezioni del Senato</hi> debba far <hi rend="#b">decadere Berlusconi da senatore</hi>. A esserne convinta è quasi la totalità dell’elettorato di centrosinistra (98%), mentre la pensa diversamente un’ampia fascia di elettori del Pdl (89%), che non approverebbe un esito del voto favorevole alle decadenza del proprio leader. E’ quanto emerge da un sondaggio realizzato dall’<hi rend="#b">Istituto Swg</hi> in esclusiva per Agorà Estate, su Rai Tre. Per il 60 percento degli italiani, inoltre, se Berlusconi decadesse da senatore il Pdl dovrebbe continuare a sostenere <hi rend="#b">il governo Letta</hi>, ma per oltre la metà degli <hi rend="#b">elettori del Pdl</hi> (52%) il Cavaliere dovrebbe far cadere l’esecutivo.</p>
    <p>Per quanto riguarda i singoli partiti invece, secondo i <hi rend="#b">sondaggi di Swg</hi>, restano pressoché stabili <ref target="http://www.ilfattoquotidiano.it/2013/09/05/sondaggi-elettorali-berlusconi-condannato-pdl-vola-si-riprende-voti/700081/">il Pdl (+0,1%) – che si conferma primo partito nelle intenzioni di voto</ref> con il 28 per cento dei consensi – e il Pd, che segue con due punti di distacco (26%); cresce <hi rend="#b">il Movimento 5 Stelle</hi> (+0,7%), che supera la soglia del 20 per cento (20,5%). Perde quasi un punto Sel (-0,8%), che scende sotto la soglia del 5 per cento (4,8%), mentre resta stabile la Lega (-0,1%), al 4,6 per cento.</p>
    <p>Infine è stato chiesto agli elettori se continuerebbero a votare il<hi rend="#b"> centrodestra</hi> anche senza Berlusconi. Più di due elettori su tre del Pdl (67%), e oltre la metà di centrodestra (59%), voterebbe la nuova Forza Italia anche se non fosse Berlusconi a guidarla. Il 70 percento dell’elettorato azzurro, però, vorrebbe che ci fosse proprio il Cavaliere a capo della formazione, anche nel caso non potesse più candidarsi. A pensarla diversamente è oltre la metà degli italiani (63%) e un’ampia fascia dell’elettorato di centrosinistra (81%), secondo cui il leader del Pdl dovrebbe ritirarsi a vita privata. E’ quanto emerge da un sondaggio realizzato dall’Istituto Swg in esclusiva per Agorà Estate, su Rai Tre. Quanto al dopo Berlusconi, per oltre la metà (59%) degli<hi rend="#b"> elettori del Pdl</hi>, il nuovo leader del centrodestra dovrebbe essere una figura simile al Cavaliere; per più di un italiano su 4 (28%), invece, dovrebbe assomigliare a Matteo Renzi.</p>
    <p>La rilevazione è stata effettuata dalla SWG Spa-Trieste per Agorà-RAI 3, nei giorni <hi rend="#b">10-11 settembre 2013</hi> tramite sondaggio online CAWI su un campione casuale probabilistico stratificato e di tipo panel ruotato di 1500 soggetti maggiorenni (su 3900 contatti complessivi). Il campione intervistato online è estratto dal panel proprietario SWG. Tutti i parametri sono uniformati ai più recenti dati forniti dall’ISTAT. I dati sono stati ponderati al fine di garantire la rappresentatività rispetto ai parametri di sesso, età e macro area di residenza. Margine d’errore massimo: +/- 2,9%.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>