<doc sitename="Il Fatto Quotidiano" title="Leopolda 2014, Renzi rottama il Pd e parla ai fedelissimi: &quot;Il partito siamo noi&quot; - Il Fatto Quotidiano" author="Giuseppe Alberto Falci" date="2014-10-26" url="http://www.ilfattoquotidiano.it/2014/10/26/leopolda-2014-renzi-rottama-pd-parla-fedelissimi-partito/1172530/" hostname="ilfattoquotidiano.it" description="Da oggi non esiste più il Pd, ma il partito della Leopolda di Matteo Renzi: o con me o contro di me. Quando si spengono le luci della kermesse fiorentina e il palco che ricorda il garage di Steve Jobs viene preso d’assalto, la sensazione che più di un sostenitore si lascia scappare è la seguente: …" categories="Politica" tags="Firenze;Leopolda;Maria Elena Boschi;Matteo Renzi;Silvio Berlusconi;Stefano Fassina" fingerprint="faba792d59aa853d">
  <main>
    <head rend="h1">Leopolda 2014, Renzi rottama il Pd e parla ai fedelissimi: “Il partito siamo noi”</head>
    <graphic src="https://st.ilfattoquotidiano.it/wp-content/uploads/2014/10/renzi-6754.jpg"/>
    <p>Da oggi non esiste più il <hi rend="#b">Pd</hi>, ma il partito della <hi rend="#b">Leopolda</hi> di <hi rend="#b">Matteo Renzi</hi>: o con me o contro di me. Quando si spengono le luci della kermesse fiorentina e il palco che ricorda il garage di <hi rend="#b">Steve Jobs</hi> viene preso d’assalto, la sensazione che più di un sostenitore si lascia scappare è la seguente: “Noi a questo punto rispettiamo <hi rend="#b">Alfano</hi> e <hi rend="#b">Berlusconi</hi> piuttosto che <hi rend="#b">Fassina</hi> e company. Questi ultimi rovinano il nostro paese. E i discorsi della <hi rend="#b">Bindi</hi> fanno vomitare. Evviva Matteo” . Quaranta minuti di intervento per quaranta secondi di applausi segnano la conclusione della quinta Leopolda targata Matteo Renzi. <ref target="http://www.ilfattoquotidiano.it/2014/10/26/leopolda-2014-renzi-nessuno-si-riprendera-pd-riportera-25/1171985/">In uno speech in cui si non ricorda un attacco a Silvio Berlusconi, ma soltanto frecciate al veleno nei confronti del sindacato e della sinistra democrat.</ref> La Leopolda 2.0, quella della maturità, quella di “</p>
    <p><hi rend="#b">Matteo al governo</hi>“, registra il cambio di passo: dal Pd al PdL, nel senso di partito della Leopolda. Perché “noi non saremo un</p>
    <p><hi rend="#b">partito di reduci</hi>e non permetteremo a quella classe dirigente di riprendersi il Pd per riportarlo dal 41 al 25 per cento”. Gli applausi si sprecano.</p>
    <quote>Nel discorso del premier nessun accenno a Berlusconi, ma solo frecciate a sindacato e sinistra democrat</quote>
    <p>Una fase storica è stata archiviata nello scampolo di cinque anni.<hi rend="#b"> Cinque anni</hi> in cui il giovane sindaco di Firenze ha scalato tutti i vertici istituzionali approdando, infine, a <hi rend="#b">palazzo Chigi</hi>. Cinque anni in cui una giovane consigliere comunale di Laterina, come<hi rend="#b"> Maria Elena Boschi</hi>, da volontaria alla kermesse del 2011 è arrivata a guidare il dicastero delle<hi rend="#b"> Riforme e dei Rapporti con il Parlamento</hi>. “Sono una di voi, chiunque ce la può fare”, è il messaggio che la giovane ministra strilla dal palco a forma di garage. Scorrono le immagini delle precedenti edizioni, la Leopolda del <hi rend="#b">Big Bang</hi>, la Leopolda del 2012, quella del 2013, infine quella degli ultimi tre giorni. La <hi rend="#b">platea</hi> si esalta perché ricorda attimi di vita vissuta.</p>
    <p>È il turno del <hi rend="#b">premier-segretario</hi> quando le migliaia di persone che affollano la vecchia stazione fiorentina si alzano in piedi. Perché “se non ci fosse stato lui, Matteo, avremmo avuto ancora <hi rend="#b">Bersani</hi> e<hi rend="#b"> D’Alema</hi>“. La platea non si riconosce affatto nella vecchia guardia, molti di loro confessano di non possedere la<hi rend="#b"> tessera del Pd</hi> perché “il Pd di Renzi è un’altra cosa”. È una<hi rend="#b"> platea addestrata</hi>, che sorride alle battute dell’ex sindaco, “ma quando le prepara, la notte?”, si domanda un <hi rend="#b">giovane milanese</hi> alla sua prima Leopolda perché “prima votavo <hi rend="#b">Berlusconi</hi>“. Non ci sono infatti bandiere del Pd, e quando un signore ne tira fuori una dalla borsa e la sventola, il <hi rend="#b">capo dell’esecutivo</hi> si lascia scappare: “Non ti preoccupare accogliamo anche te”.</p>
    <quote>Un signore fa sventolare una bandiera del Pd e Renzi dice: “Non ti preoccupare accogliamo anche te”</quote>
    <p>Ecco, in cinque anni dai moniti sulla <hi rend="#b">rottamazione</hi> con cui Renzi voleva mutare il Pd si è giunti ad un’altra cosa. Il PdL, il partito della Leopolda. “Guardi come sono vestite le persone – fa notare a ilfattoquotidiano.it un signore di mezza età – I ragazzi non indossano le <hi rend="#b">clarks</hi> ma le <hi rend="#b">hogan</hi>, le ragazze hanno le borse griffate. E poi tutti questi giovani non sarebbero mai andati a una convention di Bersani”. Insomma, tornare indietro non è più possibile perché il PdL è diverso rispetto alla <hi rend="#b">ditta</hi>. E “noi – scandisce il premier – non consentiremo che il Pd sia trasformato nel <hi rend="#b">partito dei reduci</hi>. Noi saremo il partito dei <hi rend="#b">pionieri</hi>, non quelli del museo delle cere, ma del futuro e del domani”. E non importa che nel partito di domani trovano spazio personaggi della Prima Repubblica come<hi rend="#b"> Beppe Fioroni</hi>, ex ministro e vecchio arnese Dc, o chi come<hi rend="#b"> Salvatore Cardinale</hi>, presente in sala con la figlia parlamentare, è stato ministro nei due governi di Massimo D’Alema.</p>
    <quote>Fassina: “E’ in corso una scissione molecolare. Colpa del premier che alimenta la contrapposizione</quote>
    <p>Il PdL è inclusivo ma non accetta il <hi rend="#b">dissenso</hi>. E in un passaggi chiave del lungo intervento il premier sottolinea che “non ho paura che a sinistra si crei qualcosa di diverso si sta a vedere se essere di sinistra vuol dire stare aggrappati alla <hi rend="#b">nostalgia</hi> o provare a cambiare”. Del resto il partito della Leopolda, costruito in questi lunghi <hi rend="#b">cinque anni</hi> a colpi di rottamazione e slogan di <hi rend="#b">Oscar Farinetti</hi> e <hi rend="#b">Davide Serra</hi>, è ormai entrato nelle corde degli italiani con il 41 per cento ottenuto alle europee dello scorso maggio. Ma la <hi rend="#b">sinistra</hi> Pd non ci sta. E in un’intervista all’<hi rend="#i">Huffington Post</hi><hi rend="#b">Stefano Fassina</hi> dice che “una scissione molecolare è in atto. Ieri abbiamo incontrato molte persone che ci hanno detto che hanno lasciato il <hi rend="#b">Pd</hi>. Oggi dico che la dovremmo evitare. Ma è il <hi rend="#b">presidente del Consiglio</hi> che alimenta la contrapposizione, ricercando un nemico”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>