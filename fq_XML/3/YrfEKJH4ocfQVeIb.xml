<doc sitename="Il Fatto Quotidiano" title="Tv, la fine del duopolio Mediaset-Rai (a prescindere dal patto del Nazareno) - Il Fatto Quotidiano" author="Stefano Balassone" date="2015-02-13" url="http://www.ilfattoquotidiano.it/2015/02/13/tv-verso-duopolio-rai-mediaset-prescindere-dal-patto-nazareno/1422543/" hostname="ilfattoquotidiano.it" description="“La Fininvest di Berlusconi vende il 7,79% di Mediaset” scendendo dal 40% al 33% della proprietà del gruppo televisivo. “Vigilanza, ok con ritocchi al piano Tg”, ovvero alla unificazione organizzativa delle newsroom, ferma restando la diversità delle sigle e dei conduttori in onda. Sono due passetti verso l’uscita dal duopolio. Ce n’è ancora di strada da …" categories="Sciò Business" tags="Duopolio;Fininvest;Mediaset;Silvio Berlusconi;Tg" fingerprint="e62aa327487f40dd">
  <main>
    <head rend="h1">Tv, la fine del duopolio Mediaset-Rai (a prescindere dal patto del Nazareno)</head>
    <graphic src="https://st.ilfattoquotidiano.it/wp-content/uploads/2015/02/televisione-6751.jpg"/>
    <p>“La <hi rend="#b">Fininvest</hi> di <hi rend="#b">Berlusconi</hi> vende il 7,79% di <hi rend="#b">Mediaset</hi>” scendendo dal 40% al 33% della proprietà del gruppo televisivo. “Vigilanza, ok con ritocchi al piano <hi rend="#b">Tg</hi>”, ovvero alla unificazione organizzativa delle <hi rend="#i">newsroom</hi>, ferma restando la diversità delle <hi rend="#b">sigle</hi> e dei <hi rend="#b">conduttori</hi> in onda.</p>
    <p>Sono due passetti verso l’uscita dal <hi rend="#b">duopolio</hi>. Ce n’è ancora di strada da fare, ma la direzione è quella giusta, verso l’uscita dal sistema televisivo –e, anzi, dei media nel loro complesso- nato negli anni ‘70. Un’uscita che, più che al merito di qualcuno va attribuita agli effetti del venir meno quasi naturale, e comunque inarrestabile, dei due pilastri del duopolio:</p>
    <p>1) il modello di business di <hi rend="#b">Mediaset</hi>, “quasi monopolista della pubblicità”, che però postula per quella televisiva una dominanza che oggi è infragilità dalla progressiva crescita degli annunci commerciali su internet;<lb/> 2) la concentrazione delle <hi rend="#b">risorse economiche</hi> dell’azienda pubblica nella fabbrica del cosiddetto “pluralismo”, ovvero i numerosissimi tg ereditati dal pulviscolo lottizzato degli anni ’70.</p>
    <p>Per decenni i due pilastri si sono sostenuti l’un l’altro, perché “quella” <hi rend="#b">Rai</hi> è servita a ingombrare il campo all’ingresso di eventuali <hi rend="#b">concorrenti</hi> davvero commerciali di <hi rend="#b">Mediaset</hi> e, reciprocamente, “quella” <hi rend="#b">Mediaset</hi> ha sempre tifato per l’esistenza di quella <hi rend="#b">Rai</hi>. In un quadro di “combutta oggettiva”, che sussisteva per ragioni strutturali, al di là dell’<hi rend="#b">orientamento</hi> più o meno agonistico della dirigenza di turno nell’<hi rend="#b">azienda pubblica</hi> nei confronti del monopolista privato (anche lui piuttosto politico, come ognun sa).</p>
    <p>Ora è chiaro che, nonostante i due piccoli ma significativi fatti da cui siamo partiti, <hi rend="#b">Berlusconi</hi> è ancora il padrone di una <hi rend="#b">Mediaset</hi> che è ancora quella di prima (sia pure acciaccata) e che ce ne vorranno di sforzi, quasi sovrumani, per dare forma a una “nuova <hi rend="#b">Rai</hi>” a partire dalla indispensabile e preliminare messa in pratica del disegno dei servizi informativi malvolentieri accettato dalla <hi rend="#b">Commissione di Vigilanza</hi> e dai giornalisti di <hi rend="#b">Viale Mazzini </hi>(ai quali, del resto, si può chiedere di essere obiettivi, ma non di fare gli eroi fino al punto di acclamare una svolta che postula la rimessa in discussione di ruoli e aspettative di vita di tante persone in carne e ossa).</p>
    <p>Ma la sensazione, sarà per la voglia di vedere a tutti i <hi rend="#b">costi</hi> una luce in fondo al <hi rend="#b">tunnel</hi>, è che, vivo, convalescente o defunto che sia il <hi rend="#b">Patto del Nazareno</hi>, si stiano creando le condizioni per quella “distruzione creativa” che è l’unica alternativa al lasciare che le cose marciscano dove e come sono. Basta aspettare e sapremo se e quanto dovremo pentirci del briciolo di non pessimismo che ci è or ora sfuggito.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>