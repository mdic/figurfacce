<doc sitename="Il Fatto Quotidiano" title="Milan, l'ultimatum di Taechaubol a Silvio Berlusconi. Incontro oggi o salta tutto - Il Fatto Quotidiano" author="Andrea Tundo" date="2015-05-01" url="http://www.ilfattoquotidiano.it/2015/05/01/milan-lultimatum-di-taechaubol-a-silvio-berlusconi-incontro-oggi-o-salta-tutto/1642513/" hostname="ilfattoquotidiano.it" description="Thaecaubol ha fretta e dà un ultimatum a Silvio Berlusconi. L’Ads Securities e la China Citic Bank, i due pilastri dell’operazione del broker thailandese, vogliono stringere i tempi. L’offerta è chiara da tempo: 500 milioni di euro per la maggioranza del Milan, più la copertura dei circa 250 milioni di debiti. Le garanzie bancarie sono …" categories="Calcio" tags="Bee Taechaubol;Borsa;Milan;Silvio Berlusconi" fingerprint="aba83268d1ebc619">
  <main>
    <head rend="h1">Milan, l’ultimatum di Taechaubol a Silvio Berlusconi. Incontro oggi o salta tutto</head>
    <graphic src="https://st.ilfattoquotidiano.it/wp-content/uploads/2015/05/berlusconi-taechaubol-675.jpg"/>
    <p><hi rend="#b">Thaecaubol</hi> ha fretta e dà un ultimatum a <hi rend="#b">Silvio Berlusconi</hi>. L’<hi rend="#b">Ads Securities</hi> e la <hi rend="#b">China Citic Bank</hi>, i due pilastri dell’operazione del broker thailandese, vogliono stringere i tempi. L’offerta è chiara da tempo: 500 milioni di euro per la maggioranza del <hi rend="#b">Milan</hi>, più la copertura dei circa 250 milioni di <hi rend="#b">debiti</hi>. Le <hi rend="#b">garanzie bancarie</hi> sono state presentate, e infatti secondo quanto riporta <hi rend="#i">La Repubblica</hi> c’è l’ok dei vertici di <hi rend="#b">Fininvest</hi>, della figlia <hi rend="#b">Marina</hi> e di <hi rend="#b">Fedele Confalonieri</hi>. E sarebbe pronta anche un’ipotesi di <hi rend="#b">quotazione in borsa</hi> disegnata dai consulenti di <hi rend="#b">Pwc</hi>, riferisce <hi rend="#i">Il Sole 24 Ore</hi>. <hi rend="#b">Silvio Berlusconi</hi> è però tormentato. E l’ultima parola non può che essere sua. “Decide lui”, ha detto <hi rend="#b">Confalonieri</hi> durante la <ref target="http://tv.ilfattoquotidiano.it/2015/05/01/expo-2015-cerimonia-di-apertura-dellevento-segui-diretta-streaming/367001/">cerimonia di inaugurazione di Expo</ref>.</p>
    <p>C’è un aspetto romantico che lo frena. “Non posso lasciare da perdente”, avrebbe confidato all’<hi rend="#b">entourage</hi>. Un dettaglio superabile, perché nella memoria dei tifosi rossoneri sono ancora freschi 8 scudetti e <hi rend="#b">5 Coppe Campioni</hi> e <hi rend="#b">Champions League</hi> conquistati sotto la sua presidenza. E poi <hi rend="#b">Berlusconi</hi> rimarrebbe comunque nella compagine societaria come socio di <hi rend="#b">minoranza</hi>. L’altro intoppo è molto più sostanziale ed è quello che sta realmente rallentando l’operazione.</p>
    <p><hi rend="#b">Bee</hi> non avrebbe fornito garanzie sul futuro della figlia <hi rend="#b">Barbara</hi> e, soprattutto, di <hi rend="#b">Adriano Galliani</hi> all’interno dei quadri dirigenziali del nuovo <hi rend="#b">Milan</hi>. L’attuale ad con delega alla parte sportiva non vuole mollare il colpo dopo 29 anni e avrebbe chiesto a <hi rend="#b">Berlusconi</hi> di trovare una soluzione scatenando una situazione di stallo che ha portato <hi rend="#b">Taechaubol</hi> a lanciare l’ultimatum. A pranzo sarà ad <hi rend="#b">Arcore</hi>. Il tempo stringe e nel frattempo l’ex <hi rend="#b">Cavaliere</hi> non ha chiuso i ponti con la cordata cinese guidata da <hi rend="#b">Richard Lee</hi>, anche se la <hi rend="#b">trattativa</hi> è ovviamente congelata in attesa di dare <ref target="http://www.ilfattoquotidiano.it/2015/04/29/milan-oggi-mr-bee-incontra-berlusconi-lofferta-500-milioni-per-il-51-del-club/1635601/">una risposta definitiva a Mr Bee</ref>.</p>
    <p>Che però sullo schema dirigenziale ha le idee molto chiare. Ci sono volti italiani vincenti che ultimamente sono anche passati dalla <hi rend="#b">Cina</hi>, dove guardano con molto interesse allo sviluppo della vicenda. L’ex ct della nazionale <hi rend="#b">Marcello Lippi</hi>, nelle intenzioni del <hi rend="#b">broker,</hi> dovrebbe essere il direttore tecnico e <hi rend="#b">Fabio Cannavaro</hi>, uomo-ponte all’inizio di questa operazione, sarebbe il nome più gradito per la panchina ma tentenna.</p>
    <p>E poi c’è la bandiera scelta per la parte dirigenziale, <hi rend="#b">Paolo Maldini</hi>. Il simbolo del <hi rend="#b">Milan</hi> berlusconiano scomparso dai <hi rend="#b">radar</hi> dopo il ritiro e mai coinvolto come dirigente. Proprio <hi rend="#b">Galliani</hi> avrebbe sempre raffreddato le ipotesi di un suo ingresso in società, anche contro il volere di <hi rend="#b">Barbara</hi>. I due dovrebbero ricucire un rapporto da zero se l’accordo si farà e il trentennale braccio operativo di <hi rend="#b">Berlusconi</hi> nel club rossonero dovesse resistere anche questo storico cambiamento. A mezzogiorno <hi rend="#b">Bee</hi> era ancora in centro a <hi rend="#b">Milano</hi>, dove è stato notato in negozio di <hi rend="#b">telefonia</hi> assieme a un fidato collaboratore svizzero. Attende la chiamata da <hi rend="#b">Arcore</hi>. In quel momento vorrà dire che <hi rend="#b">Silvio</hi> avrà sciolto le riserve. Bisognerà capire in quale <hi rend="#b">direzione</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>