<doc sitename="Il Fatto Quotidiano" title="'Per Berlusconi folla immensa, 15mila persone'. La stampa italiana non vede la piazza mezza vuota ai funerali (e la capienza era 10mila) - Il Fatto Quotidiano" author="Salvatore Frequente" date="2023-06-15" url="https://www.ilfattoquotidiano.it/2023/06/15/per-berlusconi-folla-immensa-15mila-persone-la-stampa-italiana-non-vede-la-piazza-mezza-vuota-ai-funerali-e-la-capienza-era-10mila/7195527/" hostname="ilfattoquotidiano.it" description="Dietro il monumento di Vittorio Emanuele II c'era il vuoto. Ma i giornali non se ne sono accorti" categories="Cronaca" tags="Silvio Berlusconi" fingerprint="ff3dc360794340b1">
  <main>
    <head rend="h1">‘Per Berlusconi folla immensa, 15mila persone’. La stampa italiana non vede la piazza mezza vuota ai funerali (e la capienza era 10mila)</head>
    <graphic src="https://st.ilfattoquotidiano.it/wp-content/uploads/2023/06/15/piazza-2-690x362.jpg"/>
    <p>“<hi rend="#b">Un’immensa folla</hi> commossa e spontanea” (La Verità). “<hi rend="#b">Una marea di gente</hi> zittisce i lamenti di chi non voleva il lutto nazionale” (Libero). “In migliaia ai funerali” (Corriere della Sera). La stampa italiana è unanime commentando la partecipazione <ref target="https://www.ilfattoquotidiano.it/2023/06/14/ai-funerali-di-berlusconi-la-piazza-e-piena-a-meta-giovani-di-forza-italia-anziani-e-tanti-ultras-del-milan-chi-cera-davanti-al-duomo/7194459/">alle esequie di Silvio Berlusconi in piazza Duomo a Milano.</ref> Tanto unanime da essere quasi tutti concordi anche sul numero complessivo. “<hi rend="#b">Quindicimila le persone presenti</hi>” per l’ultimo saluto al leader di Forza Italia. A corredo una serie di foto quasi sempre scattate dal sagrato. Le poche immagini dall’alto dell’intera piazza, apparse per pochi secondi nelle dirette televisive, presentano però uno scenario molto diverso. Un numero discreto di persone segue i funerali dai maxischermi e attende l’uscita del feretro. <hi rend="#b">Dietro il monumento</hi> di Vittorio Emanuele II a cavallo <hi rend="#b">c’è il vuoto</hi>. Lo stesso viene fuori dalle riprese girate in fondo alla piazza milanese. Niente tutto esaurito. Probabilmente se ne accorgono tutti ma nessuno ne parla.</p>
    <p>
      <hi rend="#i">Clip video Local Team e Simone Bauducco</hi>
    </p>
    <p>Quello di quindicimila è un numero rilanciato nel pomeriggio dalle agenzie stampa che citano “fonti della questura” che parlano di “<hi rend="#b">capienza massima stabilita</hi> dalla autorità di pubblica sicurezza raggiunta per l’ultimo saluto al quattro volte presidente del Consiglio”. Ma erano state altre fonti istituzionali, in mattinata, a confermare sempre alle agenzie stampa che la capienza massima era stata fissata – per motivi di sicurezza – a <hi rend="#b">diecimila persone</hi>. Considerando che i varchi di accesso non sono mai stati chiusi e che le immagini confermano che la piazza aperta al pubblico era tutto tranne che strapiena, è evidente che i conti non tornano.</p>
    <p>Ma per la stampa italiana<hi rend="#b"> la realtà pare invisibile</hi>, almeno nei titoli delle prime pagine. Sfogliando i giornali, in alcuni casi, il contesto viene ridimensionato. “Fuori c’è la folla, discreta, <hi rend="#b">non oceanica, forse quindicimila</hi> persone intimidite almeno all’inizio dal cerimoniale di Stato, solenne, liturgico, talvolta inevitabilmente formale”, scrive<hi rend="#i"> Il Giornale</hi>. Il numero scende a “10mila” per<hi rend="#i"> Libero</hi>. “Fuori, in piazza, colma ma non stracolma, 15 mila persone” scrive <hi rend="#i">la Stampa</hi>, che in un altro pezzo parla però di “piazza piena per metà”. Tra le poche eccezioni <hi rend="#i">Il Sole 24 ore</hi>: “Per la questura sono in 15mila, ma a giudicare dalla tranquillità<hi rend="#b"> non si direbbe</hi>“. Così come il <hi rend="#i">Manifesto</hi> che titola: “La piazza degli orfani si riempie solo a metà”.</p>
    <p>E se <hi rend="#i">La Repubblica</hi> si limita a </p>
    <p><hi rend="#b">non citare numeri</hi>e evita alcun riferimento alla piazza semivuota, il Corriere riesce addirittura a moltiplicare le persone. Sul</p>
    <p><hi rend="#i">Corriere.it</hi>, alla fine del funerale,</p>
    <p><hi rend="#b">si leggeva di “8-9 mila”</hi>persone che “seguono le esequie da due maxischermi all’esterno del Duomo”. Ma, poche ore dopo, sulla carta i numeri quasi raddoppiano. “In principio qualcuno dice che sono pochi, ma è solo perché non conosce Milano. Alla fine saranno quasi quindicimila persone, arrivate come sempre all’ultimo momento, dagli uffici e dagli altri luoghi di lavoro”, sta scritto sul</p>
    <p><hi rend="#i">Corriere della sera</hi>. Dopo l’apoteosi televisiva a reti unificate arriva così per Berlusconi anche la benedizioni della carta stampata italiana.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>