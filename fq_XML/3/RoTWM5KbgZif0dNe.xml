<doc sitename="Il Fatto Quotidiano" title="Puglia, Fi candida Poli Bortone. Fitto: &quot;Caro Silvio così giochi a perdere&quot; - Il Fatto Quotidiano" author="F Q" date="2015-04-11" url="http://www.ilfattoquotidiano.it/2015/04/11/regionali-puglia-fi-candida-poli-bortone-fdi-se-centrodestra-compatto/1580338/" hostname="ilfattoquotidiano.it" description="Forza Italia ha un suo candidato per le Regionali in Puglia, ma ora deve convincere gli altri alleati di centrodestra a sostenerlo. Adriana Poli Bortone, ex eurodeputata di Alleanza Nazionale ed ex sindaco di Lecce, è il nome scelto da Silvio Berlusconi. Dopo la rottura definitiva delle scorse ore con il candidato Francesco Schittulli sostenuto da Raffaele Fitto, …" categories="Politica" tags="Adriana Poli Bortone;Puglia;Regione Puglia;Silvio Berlusconi" fingerprint="6a93b63dbd4f8db1">
  <main>
    <head rend="h1">Puglia, Fi candida Poli Bortone. Fitto: “Caro Silvio così giochi a perdere”</head>
    <graphic src="https://st.ilfattoquotidiano.it/wp-content/uploads/2015/04/Poli-bortone-675.jpg"/>
    <p><hi rend="#b">Forza Italia</hi> ha un suo candidato per le Regionali in <hi rend="#b">Puglia</hi>, ma ora deve convincere gli altri alleati di centrodestra a sostenerlo. <hi rend="#b">Adriana Poli Bortone</hi>, ex eurodeputata di Alleanza Nazionale ed ex sindaco di Lecce, è il nome scelto da <hi rend="#b">Silvio Berlusconi.</hi> Dopo la rottura definitiva delle scorse ore con il candidato <hi rend="#b">Francesco Schittulli</hi> sostenuto da Raffaele Fitto, l’ex Cavaliere ha deciso di puntare tutto sull’esponente di <hi rend="#b">Fratelli d’Italia</hi>. Dovrebbe essere la mossa che compatta la coalizione di centrodestra, ma l’intesa è ancora lontana. E in serata è arrivata la reazione del dissidente Fitto: “Caro presidente, stai scegliendo una linea da<hi rend="#b"> cupio dissolvi</hi>, e lo dico con grande amarezza. E’ ormai chiaro che Fi gioca a perdere, disinteressandosi della Puglia e delle ragioni dei pugliesi, che chiedono un’alternativa al malgoverno della sinistra”. E ha concluso: “Io non prendo ordini”.</p>
    <p>Prende tempo intanto la presidente di Fdi <hi rend="#b">Giorgia Meloni</hi>: “La proposta di candidare a presidente una nostra storica e apprezzata esponente è motivo di orgoglio ma avrebbe significato solo se servisse a unificare tutta la coalizione. Se finisse con l’essere ulteriore motivo di divisione non sarebbe per noi possibile aderire a questa ipotesi”. Poli Bortone intanto non si tira indietro: “Se il mio partito me lo dovesse chiedere la prenderei in considerazione”, ha commentato all’agenzia Ansa. Solo nelle scorse i critici della corrente di Fitto avevano presentato alla stampa Schittulli: invitati c’erano tutti gli esponenti dei partiti potenziali alleati da Fdi a Ncd. Oggi la mossa di Berlusconi cambia ancora le strategie. “In Puglia noi ci saremo, perché ci chiamano tantissime persone”, ha commentato il segretario della Lega Nord <hi rend="#b">Matteo Salvini</hi>. “Se Forza Italia deciderà di fare la strada con noi è la benvenuta. Nel centrodestra c’è una confusione abbastanza notevole”.</p>
    <p>Poli Bortone esattamente un anno fa aveva annunciato la sua adesione a <hi rend="#b">Fratelli d’Italia.</hi> E’ stata per due mandati sindaco di Lecce, eurodeputata di Alleanza Nazionale, coordinatrice regionale per il partito di Fini in Puglia nel 2005 e poi senatrice del Popolo delle libertà nel 2010. “E’ una mia amica”, ha commentato il candidato Pd Michele Emiliano, “politicamente un’avversaria dura, tostissima, so che non me le manderà a dire, ma so anche di avere in lei un’interlocutrice competente ed esperta. Questo equilibrerà la campagna elettorale”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>