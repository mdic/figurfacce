<doc sitename="Il Fatto Quotidiano" title="Roberta Torre: &quot;Berlusconi protagonista del mio film tra olgettine e bunga bunga&quot; - Il Fatto Quotidiano" author="Beatrice Borromeo" date="2013-11-24" url="http://www.ilfattoquotidiano.it/2013/11/24/roberta-torre-berlusconi-il-protagonista-del-mio-film-tra-olgettine-e-bunga-bunga/788333/" hostname="ilfattoquotidiano.it" description="Il Sire, le gemelline, il ragioniere che consegna le buste, il Giullare e la casa delle bambole, versione fiabesca del residence delle Olgettine: “All’epoca era folle pensare a ragazzine piazzate in appartamenti tutti uguali, che rompono le scatole al Sire, che poi è il presidente del Consiglio, anche solo se salta la luce o se …" categories="Media" tags="Arcore;Bunga Bunga;Interviste;Noemi Letizia;Olgettine;Silvio Berlusconi" fingerprint="e9abc8694acac605">
  <main>
    <head rend="h1">Roberta Torre: “Berlusconi protagonista del mio film tra olgettine e bunga bunga”</head>
    <graphic src="https://st.ilfattoquotidiano.it/wp-content/uploads/2013/11/roberta-torre.jpg" alt="Roberta Torre"/>
    <p>Il <hi rend="#b">Sire</hi>, le gemelline, il ragioniere che consegna le buste, il <hi rend="#b">Giullare</hi> e la casa delle bambole, versione fiabesca del <ref target="http://www.ilfattoquotidiano.it/2012/11/19/chi-e-giuseppe-spinelli-da-cassiere-delle-olgettine-a-sequestrato/418675/">residence delle Olgettine</ref>: “All’epoca era folle pensare a ragazzine piazzate in appartamenti tutti uguali, che rompono le scatole al Sire, che poi è il presidente del </p>
    <p><hi rend="#b">Consiglio</hi>, anche solo se salta la luce o se si rompe il tubo dell’acqua”. Ma nell’ultimo musical che ha in cantiere la regista</p>
    <p><hi rend="#b">Roberta Torre</hi>,</p>
    <p><hi rend="#i">La caduta dell’impero</hi>, i protagonisti delle serate di</p>
    <p><hi rend="#b">Arcore</hi>ci sono tutti. E il racconto è così accurato che sembra attinto dalle prime pagine dei quotidiani: “Invece l’idea è nata tre anni fa, quando cominciavano a emergere i primissimi dettagli del bunga bunga. La cosa assurda è che alla fine quasi tutto quello che mi ero inventata è successo davvero”.</p>
    <p><hi rend="#b">Il film è la fotocopia delle cronache italiane. Torre la veggente?</hi>All’epoca l’idea era innovativa e anche un po’ improbabile, oggi sembra che ci siamo limitati a fantasticare sulle follie di Berlusconi. Il fatto è che l’uomo supera i limiti del grottesco, mette noi artisti in grossa difficoltà.</p>
    <p><hi rend="#b">Vince lui.</hi>Per stargli dietro servirebbe un</p>
    <p><hi rend="#i">instant movie</hi>, un progetto quotidiano.</p>
    <p><hi rend="#b">Vi ruba proprio il lavoro: secondo la sentenza è il “regista del bunga bunga”.</hi>Ma se rimetto le mani al musical e l’aggiorno, chissà cos’altro posso prevedere.</p>
    <p><hi rend="#b">Com’è nata l’idea?</hi>È venuta da me Patrizia D’Addario, che voleva trasformare in film il suo libro.</p>
    <p><hi rend="#b">Nella sceneggiatura, il suo personaggio si chiama Raffaella.</hi>E sarà proprio Patrizia a interpretare se stessa. È perfetta: mi ha raccontato che il suo sogno è sempre stato di fare la prestigiatrice. Allora ho avuto questa visione: lei, maga, che mette Berlusconi in una scatola e lo taglia in due.</p>
    <p><hi rend="#b">Effettivamente profetico.</hi>Bè, sì. Lei e le altre donne l’hanno triturato. Pensi alla moglie, alle giudici che l’hanno condannato: l’hanno fagocitato, masticato. Si chiama nemesi.</p>
    <p><hi rend="#b">Il film si apre con l’immagine di tre ippopotami che accolgono donnine nude in una piscina fumante. È finita l’epoca del Caimano?</hi>Io credo che Silvio Berlusconi sia sempre stato un po’ ippopotamo, con le donne. Uno che si avvicina alle fanciulle sbuffando dalle narici, le accarezza e poi le spinge con il muso.</p>
    <p><hi rend="#b">L’attore che più gli somiglia?</hi>Joe Pesci. Un omino che, di tanto in tanto, si cambia la maschera. Che si leva le rughe con le dita quando è di buon umore.</p>
    <p><hi rend="#b">L’altra grande burattinaia è Miss Gienès.</hi>Francesismo per igienista, dentale o mentale che sia. </p>
    <p><ref target="http://www.ilfattoquotidiano.it/2013/06/07/processo-ruby-nicole-minetti-amore-vero-per-berlusconi/619058/">Nicole Minetti è sempre molto indaffarata</ref>.</p>
    <p><hi rend="#b">Lei parla anche di una certa regola della triglia: prima la madre, poi la figlia.</hi>Era il modo perfetto per introdurre il personaggio di Noemi Letizia. </p>
    <p><ref target="http://www.ilfattoquotidiano.it/2013/04/11/berlusconi-ex-agente-noemi-quando-era-minorebbe-ci-fu-rapporto-consenziente/559527/">All’epoca si vociferava di un flirt tra il Cavaliere e la mamma della ragazzina di Casoria</ref>. È vero, è una battutaccia: ma Berlusconi sarebbe stato il primo a farla.</p>
    <p><hi rend="#b">Poi c’è la zia Ambrogina: una sorta di badante che porta Silvio a passeggio, gli dà i bacetti e si preoccupa quando il Sire ignora le crisi di governo. È Gianni Letta?</hi>In realtà il Cavaliere ha una zia per davvero, e gli è pure molto affezionato. Ma l’idea di Letta è altrettanto valida. D’altronde tutto è possibile, nel magico mondo di Silvio.</p>
    <p>Twitter: <ref target="https://twitter.com/BorromeoBea">@BorromeoBea</ref></p>
    <p>
      <hi rend="#i">Da Il Fatto Quotidiano del 23 novembre 2013 </hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>