<doc sitename="Il Fatto Quotidiano" title="Governo Renzi, Enrico Costa vice ministro alla Giustizia: fu il relatore del Lodo Alfano - Il Fatto Quotidiano" author="RQuotidiano" date="2014-02-28" url="http://www.ilfattoquotidiano.it/2014/02/28/governo-renzi-enrico-costa-vice-ministro-alla-giustizia-fu-il-relatore-del-lodo-alfano/897757/" hostname="ilfattoquotidiano.it" description="Avvocato e deputato prima del Pdl, poi di Forza Italia e ora del Nuovo Centro Destra, è diventato vice ministro alla Giustizia del governo Renzi. Enrico Costa, 44 anni da Cuneo, è alla sua terza legislatura. Fino a poco tempo fa qualcuno lo definiva un mini-Ghedini perché, da capogruppo in Commissione Giustizia alla Camera, è stato …" categories="Politica" tags="Ddl Intercettazioni;Enrico Costa;Ex Cirielli;Governo Renzi;Legge Bavaglio;Legittimo Impedimento;Lodo Alfano;Processo Breve;Silvio Berlusconi" fingerprint="afedba557923a1ba">
  <main>
    <head rend="h1">Governo Renzi, Enrico Costa vice ministro alla Giustizia: fu il relatore del Lodo Alfano</head>
    <graphic src="https://st.ilfattoquotidiano.it/wp-content/uploads/2014/02/enrico-costa.jpg" alt="Enrico Costa"/>
    <p><hi rend="#b">Avvocato</hi> e <hi rend="#b">deputato</hi> prima del Pdl, poi di Forza Italia e ora del Nuovo Centro Destra, è diventato vice ministro alla Giustizia del governo Renzi. <hi rend="#b"> Enrico Costa</hi>, 44 anni da Cuneo, è alla sua terza legislatura. Fino a poco tempo fa qualcuno lo definiva un mini-Ghedini perché, da capogruppo in Commissione Giustizia alla Camera, è stato in prima fila per perorare le battaglie di </p>
    <p><hi rend="#b">Silvio Berlusconi</hi>per riformare la giustizia: processo breve, depotenziamento delle</p>
    <p><hi rend="#b">intercettazioni</hi>, inasprimento delle sanzioni per i giornalisti per il reato di</p>
    <p><hi rend="#b">diffamazione</hi>,</p>
    <p><ref target="http://www.ilfattoquotidiano.it/2013/05/15/intercettazioni-bavaglio-pdl-attacca-ripartire-leggi-del-governo-berlusconi/594867/">la cosiddetta legge bavaglio</ref>. Ha proposto la rivisitazione al ribasso dei termini di prescrizione della</p>
    <p><hi rend="#b">ex Cirielli</hi>, è stato promotore di almeno una proposta</p>
    <p><ref target="http://www.ilfattoquotidiano.it/2013/05/16/intercettazioni-palma-non-priorita-pdl-pronto-ddl-responsabilita-toghe/595667/">per la responsabilità civile di magistrati</ref>.</p>
    <p>Ma soprattutto Costa (al centro nella foto tra Schifano e Alfano) è stato relatore del<hi rend="#b"> Lodo Alfano</hi> lo scudo per le più alte cariche dello Stato, utilizzato dal solo Berlusconi, poi bocciato dalla Consulta. Suo anche il disegno di legge sul <hi rend="#b">legittimo impedimento</hi> – che ha permesso all’ex premier di chiedere e in alcuni casi ottenere rinvii delle udienze dei processi in cui era imputato a Milano. Il 9 dicembre del 2009 presentò insieme al leghista Matteo Brigandì quel disegno di legge definendolo una ”priorità per la maggioranza”. </p>
    <p>Nel settembre 2011 fu tra i deputati più attivi a chiedere al ministro della Giustizia <hi rend="#b">Francesco Nitto Palma</hi> l’invio degli in Procura di Napoli che indagava sul presunto ricatto al Cavaliere da parte di <hi rend="#b">Giampaolo Tarantini</hi>, l’imprenditore barese che, secondo gli inquirenti di Bari, offriva prostitute al presidente del Consiglio portandogliele direttamente a Palazzo Grazioli.</p>
    <p>Il 5 ottobre 2011 l’avvocato-deputato prese il posto di <hi rend="#b">Giulia Bongiorno</hi>, presidente della commissione Giustizia di Montecitorio, <ref target="http://www.ilfattoquotidiano.it/2011/10/04/intercettazioni-bongiorno-non-saro-certo-la-relatrice-di-questo-obbrobrio/162069/">che si dimise per protesta</ref> contro la decisione della maggioranza di approvare l’emendamento messo a punto dallo stesso Costa con l’obiettivo di <hi rend="#b">rendere impubblicabili le intercettazioni fino all’udienza filtro</hi>. Un bavaglio alla libertà di stampa che la stessa Bongiorno definì “un obbrobio”. Costa non ha mai risparmiato neanche critiche ai magistrati di Milano. In particolare ai titolari dell’<hi rend="#b">inchiesta Ruby</hi> criticando, tra le altre cose, la presenza del procuratore Edmondo Bruti Liberati in aula al processo per concussione e prostituzione minorile. Critiche le sue posizioni sempre riguardo a quel contro l’<hi rend="#b">Anm</hi>.</p>
    <p>Meno berlusconiano è il profilo di <hi rend="#b">Cosimo Ferri,</hi> magistrato, già sottosegretario alla Giustizia con il governo di <hi rend="#b">Enrico Letta</hi>. Componente della commissione vertenze economiche della Figc fu intercettato da alcune procure – insieme ad altri magistrati – nel 2006 durante la bufera giudiziaria di Calciopoli. Non è mai stato indagato (si dimise da commissario) e forse per questo ottenne 553 preferenze che lo portarono al <hi rend="#b">Csm</hi>. In un’informativa gli investigatori dell’Arma riportano che attraverso Ferri l’allora vicepresidente della Fgci Mazzini “cerca un adeguato e riservato contatto con il Lotito soprattutto per la questione di maggiore interesse ovvero quella del favore arbitrale”. </p>
    <p>Quattro anni fa l’ex toga è ricomparso in alcune intercettazioni telefoniche delle inchieste sulla P3 e sull’affaire <hi rend="#b">Agcom-Annozero</hi>: <ref target="http://www.ilfattoquotidiano.it/2010/10/05/annozero-agcom-apre-una-verifica-dopo-lesposto-dei-coordinatori-pdl/68166/">la trasmissione di Michele Santoro finì sotto inchiesta per un esposto dei coordinatori del Pdl</ref>. <hi rend="#b">Silvio Berlusconi</hi> voleva assolutamente fermare il programma che aveva come argomento il processo Mills, quello per cui è riuscito a incassare l’ennesima prescrizione. <ref target="http://www.ilfattoquotidiano.it/2010/07/08/annozero-kaputt-%E2%80%9Csi-berlusconi-ha-fatto-pressioni%E2%80%9D/37820/">L’allora presidente del Consiglio chiama al telefono il commissario dell’Agcom, Giancarlo Innocenzi</ref>. Che, forse per placare il premier forse millantando, riferisce di “aver già fatto una riunione” con Alessio Gorla, nel cda Rai ed ex manager Fininvest, Paolo Romani, vice-ministro alle Comunicazioni e Ferri. Evento sempre negato da quest’ultimo. </p>
    <p>Critico nei confronti delle candidature di <hi rend="#b">Antonio Ingroia</hi> e <hi rend="#b">Piero Grasso</hi> alle elezioni ha poi accettato di diventare da tecnico sottosegretario con il governo Letta. “È giusto ed importante che le <hi rend="#b">forze politiche</hi> si confrontino senza pregiudizi perché devono guardare solo all’interesse degli italiani, che chiedono risposte concrete – aveva detto al termine dell’incontro tra Matteo Renzi e Silvio Berlusconi pregiudicato e decaduto dalla carica di senatore -. Con la riforma elettorale, condivisa da tutti non ci saranno più tabù e finalmente si aprirà una stagione di <hi rend="#b">grandi riforme</hi> e si potrà parlare anche di una seria riforma <hi rend="#b">della giustizia</hi> nell’interesse dei cittadini”.</p>
    <p>Come sarà questa riforma viste le premesse sarà da vedere.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>