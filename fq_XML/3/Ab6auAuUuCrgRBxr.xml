<doc sitename="Il Fatto Quotidiano" title="Legge elettorale, Berlusconi chiede l'election day. Nominati nuovi coordinatori - Il Fatto Quotidiano" author="RQuotidiano" date="2014-01-02" url="http://www.ilfattoquotidiano.it/2014/01/02/legge-elettorale-berlusconi-bene-metodo-renzi-ma-serve-un-election-day/830115/" hostname="ilfattoquotidiano.it" description="“A proposito di legge elettorale, colgo con positività il metodo proposto dal segretario del Pd Matteo Renzi sia rispetto alla possibilità di incontri e consultazioni bilaterali, sia rispetto al fatto che abbia messo sul tavolo diverse ipotesi, tra le quali c’è certamente una soluzione ragionevole, utile a garantire governabilità piena, un limpido bipolarismo e chiarezza …" categories="Politica" tags="Angelino Alfano;Forza Italia;Legge Elettorale;Matteo Renzi;Silvio Berlusconi" fingerprint="48bd3a66002e8332">
  <main>
    <head rend="h1">Legge elettorale, Berlusconi chiede l’election day. Nominati nuovi coordinatori</head>
    <graphic src="https://st.ilfattoquotidiano.it/wp-content/uploads/2013/12/berlusconi_640.jpg"/>
    <p>“<ref target="http://www.ilfattoquotidiano.it/2014/01/02/legge-elettorale-renzi-da-noi-tre-proposte-subito-incontri-con-partiti/829962/">A proposito di legge elettorale, colgo con positività il metodo proposto dal segretario del Pd Matteo Renzi</ref> sia rispetto alla possibilità di incontri e consultazioni bilaterali, sia rispetto al fatto che abbia messo sul tavolo diverse ipotesi, tra le quali c’è certamente una soluzione ragionevole, utile a garantire governabilità piena, un limpido bipolarismo e chiarezza di scelta per gli elettori”. </p>
    <p><hi rend="#b">Silvio Berlusconi</hi>in una nota mostra apertura verso le proposte del segretario Pd Matteo Renzi, ma torna a chiedere un</p>
    <p><hi rend="#b">election day</hi>“per garantire una alta partecipazione”.</p>
    <p>L’ex capo del governo ha sottolineato che, “rispetto alle <hi rend="#b">scadenze elettorali</hi> che già sono in agenda (e cioè le elezioni europee, e una consistente tornata amministrativa), la nostra posizione è chiara: serve un <hi rend="#b">election day</hi> per garantire una alta partecipazione e un notevole risparmio di spese per lo Stato”. “Siamo coerenti con quanto detto: noi siamo pronti al lavoro sulla legge elettorale sul <hi rend="#b">modello dei sindaci</hi>“, ha invece fatto sapere il leader del Nuovo centrodestra <hi rend="#b">Angelino Alfano</hi> replicando alle parole di Renzi, sottolineando che “l’impianto di quella legge è chiaro e ha funzionato. Non c’è bisogno di molte altre parole. Se si vuole si può. Noi la legge elettorale la vogliamo cambiare e subito”.</p>
    <p>Intanto Berlusconi fissa la data dei cosiddetti ‘stati generali’ di Forza Italia – il 26 gennaio – e nomina i <hi rend="#b">sette nuovi coordinatori regionali. Mariastella Gelmini</hi> in Lombardia; in Liguria <hi rend="#b">Sandro Biasotti; </hi>per la Toscana <hi rend="#b">Massimo Parisi</hi>; per la Valle d’Aosta <hi rend="#b">Massimo Lattanzi</hi>; per il Friuli Venezia Giulia <hi rend="#b">Sandra Savino</hi>; per il Lazio<hi rend="#b"> Claudio Fazzone</hi></p>
    <p><ref target="http://www.ilfattoquotidiano.it/2013/10/11/commissione-antimafia-arriva-fazzone-lex-autista-di-mancino-che-blocco-scioglimento/740927/">, che continua ad essere sotto processo per abuso d’ufficio per aver invaso l’Asl di Latina di lettere di raccomandazione</ref>, e per il Veneto</p>
    <p><hi rend="#b">Marco Marin</hi>. “Il primo compito dei neo coordinatori – si legge nella nota – in accordo con il presidente nazionale, sarà la costituzione di un Comitato di presidenza regionale costituito da altri tre componenti che li affiancheranno nello svolgimento delle loro funzioni”.</p>
    <p>La discussione entrerà nel vivo dopo l’Epifania, quando Berlusconi tornerà a Roma. Oltre agli incarichi regionali infatti, Berlusconi dovrà definire il <hi rend="#b">comitato di presidenza del partito</hi>. Raccontano che l’ex capo del governo non abbia nascosto i malumori ed il suo scetticismo di fronte all’<hi rend="#b">assenza di volti nuovi</hi> da inserire nell’organigramma. L’esempio che il Cavaliere continua a citare con i suoi fedelissimi è quello di Matteo Renzi: lui ha fatto una segreteria di new entry – è il ragionamento – mentre da noi si pensa solo a mantenere lo status quo. Ecco perché il Cavaliere continua a insistere nella ricerca di <hi rend="#b">innesti nuovi</hi> per il vertice Forza Italia. Una strategia però che su cui il gruppo dirigente del partito ha espresso più di qualche riserva. Il Cavaliere però rimane convinto della necessità di <hi rend="#b">trovare dei nomi nuovi</hi> da poter usare anche nel caso si dovesse andare alle elezioni a maggio con le europee: “Vedrete che alla fine Renzi non terrà a lungo in vita il governo”, continua ad essere l’auspicio del Cavaliere.</p>
    <p>“L’anno nuovo di Forza Italia comincia all’insegna del lavoro per il<hi rend="#b"> cambiamento</hi>. Buon lavoro dunque ai nuovi sette coordinatori regionali, a cui personalmente e a nome dei deputati del movimento confermo la massima collaborazione. Soprattutto formulo un grazie a Silvio Berlusconi, che con queste scelte imprime una forte spinta per una politica vicina alla gente” fa sapere <hi rend="#b">Renato Brunetta</hi>, presidente dei deputati di Forza Italia.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>