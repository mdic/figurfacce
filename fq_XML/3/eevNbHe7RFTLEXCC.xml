<doc sitename="Il Fatto Quotidiano" title="Presidente della Repubblica, Alfano vaso di coccio tra Renzi e Berlusconi - Il Fatto Quotidiano" author="Stefano Iannaccone e Giorgio Velardi" date="2015-01-30" url="http://www.ilfattoquotidiano.it/2015/01/30/presidente-repubblica-alfano-vaso-coccio-renzi-berlusconi/1383174/" hostname="ilfattoquotidiano.it" description="Un Mattarella calato sul centrodestra, in particolare sul Nuovo Centrodestra, che sognava un ruolo di primo piano per l’elezione del capo dello Stato e invece si ritrova in una strettoia. O, quantomeno, davanti a un bivio che rischia di portare in un vicolo cieco: giurare fedeltà a Matteo Renzi oppure puntare al logoramento dell’alleanza con …" categories="Speciale Quirinale" tags="Angelino Alfano;Elezione Presidente della Repubblica 2015;Gianni Letta;Matteo Renzi;Renato Schifani;Sergio Mattarella;Silvio Berlusconi" fingerprint="afed327a794e81fd">
  <main>
    <head rend="h1">Presidente della Repubblica, Alfano vaso di coccio tra Renzi e Berlusconi</head>
    <graphic src="https://st.ilfattoquotidiano.it/wp-content/uploads/2015/01/alfano-675.jpg"/>
    <p>Un <hi rend="#b">Mattarella</hi> calato sul centrodestra, in particolare sul <hi rend="#b">Nuovo Centrodestra</hi>, che sognava un ruolo di primo piano per l’elezione del capo dello Stato e invece si ritrova in una strettoia. O, quantomeno, davanti a un bivio che rischia di portare in un vicolo cieco: giurare fedeltà a <hi rend="#b">Matteo Renzi</hi> oppure puntare al logoramento dell’alleanza con il <hi rend="#b">Partito democratico</hi> (Pd) per giungere alla rottura in tempi ragionevoli, coltivando, nel frattempo, il dialogo con <hi rend="#b">Silvio Berlusconi</hi>.</p>
    <p><hi rend="#b">“POTEVA MANDARCI UN TWEET” –</hi><hi rend="#b">Angelino Alfano</hi>, infatti, ha dovuto prendere atto di un dato politico: nonostante sia alleato di governo è stato totalmente <hi rend="#b">esautorato</hi> dalla scelta del presidente della Repubblica. Ecco perché, nel corso di uno degli incontri che si sono svolti ieri, ha detto a parlamentari e grandi elettori di <hi rend="#b">Area Popolare</hi> (Ncd e Udc) che “questa elezione cambierà il futuro scenario politico” perché “noi non siamo degli iscritti al <hi rend="#b">Pd</hi>”. Parole che lasciano poco spazio alle interpretazioni. Di più. Chi era presente riferisce di una frase piccata pronunciata dal<hi rend="#b"> ministro degli Interni</hi> riguardo il metodo con cui Renzi ha, di fatto, imposto la candidatura di Sergio Mattarella al resto degli schieramenti: “Se il<hi rend="#b"> presidente del Consiglio</hi> aveva intenzione di arrivare a questo risultato poteva evitare la manfrina delle <hi rend="#b">consultazioni</hi>. Sarebbe bastato un tweet e avrebbe fatto lo stesso. Se adesso votassimo Mattarella finiremmo per essere totalmente schiacciati”. Al di là delle dichiarazioni ufficiali (“ogni valutazione sul governo è fuori luogo, per noi il patto di <hi rend="#b">governo</hi> tiene ed è estraneo a questa giornata”, ha ripetuto più volte Alfano), qualche illustre esponente di Area Popolare fa filtrare che <hi rend="#b">ripercussioni</hi> sul percorso delle riforme ci saranno eccome.</p>
    <p><hi rend="#b">LA PAURA DELLA GIRAVOLTA DI B.</hi> – Da leggere, in questo senso, c’è l’incontro che nel tardo pomeriggio di ieri ha visto nuovamente seduti allo stesso tavolo i forzisti <hi rend="#b">Renato Brunetta</hi>, Paolo Romani, <hi rend="#b">Giovanni Toti</hi>, Deborah Bergamini e <hi rend="#b">Maurizio Gasparri</hi> con gli esponenti di Area Popolare <hi rend="#b">Nunzia De Girolamo</hi>, Fabrizio Cicchitto, <hi rend="#b">Renato Schifani</hi>, Gaetano Quagliariello e <hi rend="#b">Lorenzo Cesa</hi>. Una riunione come ai bei tempi dell’unità del <hi rend="#b">Popolo della libertà</hi> che si è svolto in un “clima disteso”. Anche se è presto per dire se si tratti del primo passo di un nuovo predellino. Perché, spiegano ancora fonti interne ad Area popolare, il timore è che alla fine Berlusconi possa compiere una spericolata<hi rend="#b"> inversione di marcia</hi> dando ordine ai suoi di votare Mattarella. E “in quel caso noi rimarremmo con il cerino in mano…”, dicono i centristi. A preoccupare loro, ma anche la componente fittiana di Forza Italia, sono infatti i contenuti dei colloqui che in queste ore il <hi rend="#b">Cavaliere</hi> sta tenendo con i suoi più stretti collaboratori.</p>
    <p><hi rend="#b">MARINA VS. GIANNI LETTA</hi> – <ref target="http://www.ilfattoquotidiano.it/2015/01/30/presidente-repubblica-b-alle-corde-vuole-strappo-pensa-alle-aziende/1382823/">Se la figlia Marina lo avrebbe spronato ad andare avanti senza cedere al diktat del presidente del Consiglio, Gianni Letta – al contrario – gli avrebbe consigliato di accettare la candidatura del giudice costituzionale</ref>. Ecco perché per tutta la giornata Berlusconi ha evitato di attaccare frontalmente Mattarella (a cui ha addirittura voluto </p>
    <p><hi rend="#b">telefonare</hi>per spiegargli di persona le ragioni del “no”), ricordando ai suoi che è “una persona degna” e che “non è vero” che non volle l’ingresso di Forza Italia nel</p>
    <p><hi rend="#b">Partito popolare europeo</hi>. Dall’altra parte, però, l’ex premier ha affermato che “questa situazione segna un altolà al</p>
    <p>
      <hi rend="#b">patto del</hi>
    </p>
    <p><hi rend="#b">Nazareno</hi>” che “si è fermato a metà”. Solo pochi giorni fa il</p>
    <p><hi rend="#b">Senato</hi>ha approvato la riforma elettorale anche grazie ai voti di Forza Italia: ora l’</p>
    <p><hi rend="#b">Italicum</hi>tornerà alla Camera per la terza lettura, quella definitiva nelle intenzioni del numero uno di</p>
    <p><hi rend="#b">Palazzo Chigi</hi>. Montecitorio, invece, non ha concluso l’esame degli emendamenti alla riforma costituzionale: ne restano da votare ancora 600. Insomma le insidie sono dietro l’angolo e l’esito del percorso è imprevedibile. Ecco perché Renzi rischia di pagare a caro prezzo lo strappo sul</p>
    <p><hi rend="#b">Colle</hi>. Con Silvio e Angelino pronti a brindare. Di nuovo insieme.</p>
    <p>Twitter: @SteI @GiorgioVelardi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>