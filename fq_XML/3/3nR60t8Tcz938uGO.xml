<doc sitename="Il Fatto Quotidiano" title="Carceri, M5S: “Napolitano salvatore di B”. Lui: “Se ne fregano della gente” - Il Fatto Quotidiano" author="RQuotidiano" date="2013-10-08" url="http://www.ilfattoquotidiano.it/2013/10/08/carceri-napolitano-contro-m5s-se-ne-fregano-dei-problemi-della-gente/737402/" hostname="ilfattoquotidiano.it" description="Quelli che accusano Giorgio Napolitano di volere un’amnistia pro-Berlusconi sono persone “che fanno pensare a una sola cosa, hanno un pensiero fisso e se ne fregano dei problemi della gente e del Paese. E non sanno quale tragedia sia quelle carceri. Non ho altro da aggiungere”. Il Presidente della Repubblica risponde così alle obiezioni degli …" categories="Politica" tags="Emergenza Carceri;Giorgio Napolitano;Movimento 5 Stelle;Silvio Berlusconi;Sovraffollamento delle Carceri" fingerprint="6de515af792e4125">
  <main>
    <head rend="h1">Carceri, M5S: “Napolitano salvatore di B”. Lui: “Se ne fregano della gente”</head>
    <graphic src="https://st.ilfattoquotidiano.it/wp-content/uploads/2013/05/napolitano-interna-nuova1.jpg" alt="Giorgio Napolitano"/>
    <p>Quelli che accusano <hi rend="#b">Giorgio Napolitano</hi> di volere un’amnistia <hi rend="#b">pro-Berlusconi</hi> sono persone “che fanno pensare a una sola cosa, hanno un pensiero fisso e se ne fregano dei problemi della gente e del Paese. E non sanno quale tragedia sia quelle carceri. Non ho altro da aggiungere”.</p>
    <p>Il <hi rend="#b">Presidente della Repubblica</hi> risponde così alle obiezioni degli eletti del <hi rend="#b">Movimento 5 Stelle</hi>, <ref target="http://www.ilfattoquotidiano.it/2013/10/08/carceri-messaggio-napolitano-alle-camere-valutare-amnistia-indulto/736999/">che lo hanno criticato dopo la lettura del suo messaggio sulle carceri inviato alle Camere</ref>. Il primo a polemizzare col </p>
    <p><hi rend="#b">Capo dello Stato</hi>è</p>
    <p><hi rend="#b">Riccardo Nuti</hi>, capogruppo uscente a</p>
    <p><hi rend="#b">Montecitorio</hi>del</p>
    <p><hi rend="#b">Movimento Cinque Stelle</hi>. Secondo il deputato, le parole del</p>
    <p><hi rend="#b">Quirinale</hi>sono “il primo passo verso l’amnistia a Berlusconi con la scusa di risolvere il sovraffollamento delle carceri”. Napolitano infatti propone</p>
    <p><hi rend="#b">amnistia</hi>e</p>
    <p><hi rend="#b">indulto</hi>per risolvere il</p>
    <p><ref target="http://www.ilfattoquotidiano.it/2013/01/08/carceri-corte-strasburgo-condanna-litalia-per-trattamento-inumano/463739/">sovraffollamento dei penitenziari</ref>. Rispondendo ai cronisti,</p>
    <p><hi rend="#b">Napolitano</hi>spiega poi che il clima politico in Italia si è svelenito “nel momento in cui il</p>
    <p><hi rend="#b">Parlamento</hi>ha dato la fiducia al governo</p>
    <p><hi rend="#b">Letta</hi>: bisogna essere ciechi per non capirlo”.</p>
    <p>Nuti, però, non è il solo esponente <hi rend="#b">5 Stelle</hi> a intervenire contro le parole del <hi rend="#b">Colle</hi>. Per il deputato e vicepresidente della Camera, <hi rend="#b">Luigi Di Maio</hi>, ”è lui che se ne frega…delle opposizioni”, perché “da arbitro è sceso in campo ed oggi ha finalmente indossato la fascia di capitano delle larghe intese”. E conclude: “Quando mi spiegherete a cosa è servito l’indulto di <hi rend="#b">Prodi</hi> nel 2006, allora potremo parlarne”. Dalla sua parte anche il capogruppo alla Camera <hi rend="#b">Alessio Villarosa </hi>convinto che “<ref target="http://tv.ilfattoquotidiano.it/2013/10/08/colle-villarosa-m5s-napolitano-non-e-presidente-di-tutti-garantisce-solo-alcuni/248186/">Napolitano non sia più il presidente di tutti, ma il garante di un sistema politico che ha portato al disastro il nostro Paese</ref>“.</p>
    <p>Per <hi rend="#b">Roberta Lombardi</hi>, invece, il presidente della Repubblica “blatera di problemi della gente. Che sono la casa, il lavoro, la salute e non l’impunità della casta”. E specifica: il “M5S ha presentato da mesi piano carceri immediato, se si usa quella come scusa”. E il deputato <hi rend="#b">Manlio Di Stefano</hi> chiede le dimissioni del Capo dello Stato. </p>
    <p>Contro le critiche del Movimento 5 Stelle interviene il sottosegretario alla Giustizia, <hi rend="#b">Giuseppe Berretta</hi>, secondo cui si tratta di “volgari attacchi da rispedire al mittente, frutto soltanto di ignoranza e cinismo”. Difende Napolitano la senatrice del Pd <hi rend="#b">Anna Finocchiaro</hi>, presidente della Commissione Affari costituzionali, convinta che “il presidente abbia compiuto fino in fondo il suo dovere” e si chiede “come le sue parole possano essere fraintese se non per falsificare la realtà”. Dal Pdl si alza la voce di <hi rend="#b">Fabrizio Cicchitto</hi> che giudica l’attacco dei 5Stelle “farneticante”. </p>
    <p>D’accordo col Capo dello Stato anche il deputato Pd <hi rend="#b">Alfredo D’Attorre</hi> che giudica “vergognosa l’aggressione di diversi parlamentari di M5S al presidente della Repubblica sulla base di un processo alle intenzioni sconcio e del tutto infondato”. A loro si aggiunge il vice presidente del gruppo del Pd alla Camera, <hi rend="#b">Andrea Martella </hi>secondo cui “quella del M5S è un’operazione di pessima politica, una <hi rend="#b">propaganda</hi> bieca che distorce a proprio uso e consumo le parole del <hi rend="#b">Capo dello Stato</hi>“. Per Martella “tradurre il discorso di Napolitano sulla necessità di porre rimedio al problema drammatico del sovraffollamento come l’annuncio di un atto di clemenza per Berlusconi significa essere in malafede e gettare fango sulla massima carica dello Stato. Cosa alla quale i 5 Stelle non sono peraltro nuovi”. Infine, aggiunge, “come sempre quando ci sono questioni pesanti da affrontare per il bene del Paese, i 5 Stelle si girano dall’altra parte e pensano solo ai loro giochi di pura demagogia”. </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>