<doc sitename="Il Fatto Quotidiano" title="Palazzo Chigi, la dieta è finita: con Matteo Renzi i costi tornano a salire - Il Fatto Quotidiano" author="Antonio Pitoni e Giorgio Velardi" date="2015-07-15" url="http://www.ilfattoquotidiano.it/2015/07/15/palazzo-chigi-la-dieta-e-finita-con-matteo-renzi-i-costi-tornano-a-salire/1872173/" hostname="ilfattoquotidiano.it" description="Non sarà ricordato per i successi in politica estera e forse neppure per quelli nel campo dell’economia. Certamente Matteo Renzi non passerà nei libri di storia per i risultati sul fronte dei costi di Palazzo Chigi, dove vive e governa dal 22 febbraio 2014 e, almeno nel primo anno di gestione diretta, ha fatto peggio del predecessore …" categories="Palazzi &amp; Potere" tags="Enrico Letta;Governo Berlusconi;Governo Letta;Governo Prodi;Governo Renzi;Mario Monti;Matteo Renzi;Palazzo Chigi;Presidenza del Consiglio dei Ministri;Romano Prodi;Silvio Berlusconi" fingerprint="2cacbe77fc2bd065">
  <main>
    <head rend="h1">Palazzo Chigi, la dieta è finita: con Matteo Renzi i costi tornano a salire</head>
    <graphic src="https://st.ilfattoquotidiano.it/wp-content/uploads/2015/06/renzi-cdm-675.jpg"/>
    <p>Non sarà ricordato per i <ref target="http://www.ilfattoquotidiano.it/2015/07/08/politica-estera-litalia-di-renzi-sempre-meno-ascoltata-sempre-piu-irrilevante/1854351/">successi in politica estera</ref> e forse neppure </p>
    <p>
      <ref target="http://www.ilfattoquotidiano.it/2015/07/10/lavoro-a-maggio-attivati-solo-217-nuovi-contratti-a-tempo-indeterminato/1862330/">per quelli nel campo dell’</ref>
    </p>
    <hi rend="#b">economia</hi>
    <p><hi rend="#b">.</hi>Certamente</p>
    <p><hi rend="#b">Matteo Renzi</hi>non passerà nei libri di storia per i risultati sul fronte dei costi di Palazzo Chigi, dove vive e governa dal 22 febbraio 2014 e, almeno nel primo anno di gestione diretta, ha fatto peggio del predecessore</p>
    <p><hi rend="#b">Enrico Letta</hi>.</p>
    <p><hi rend="#b">MEGLIO LETTA</hi> Lo certificano i <hi rend="#b">bilanci</hi> di una struttura mastodontica che, tra uffici di diretta collaborazione del premier, dipartimenti, strutture di missione e commissioni varie, smuove sistematicamente <hi rend="#b">rendiconti a nove zeri</hi>. Nel <hi rend="#b">2014</hi>, primo anno da premier dell’ex sindaco di Firenze, la <hi rend="#b">spesa</hi><hi rend="#b">impegnata</hi> dal motore trainante del governo italiano ammonta infatti a <hi rend="#b">3 miliardi 683 milioni 168 mila</hi> euro. Con <hi rend="#b">Letta</hi>, nel 2013, si era fermata a <hi rend="#b">3 miliardi 543 milioni 655mila</hi>, ben <hi rend="#b">139,5 milioni in meno</hi>. Alla faccia “dell’<hi rend="#b">incapace</hi>” affibbiato al rivale pisano dall’attuale premier fiorentino nel corso della <ref target="http://www.ilfattoquotidiano.it/2015/07/10/renzi-la-strategia-per-palazzo-chigi-spiegata-al-generale-adinolfi-letta-incapace-berlusconi-e-con-me/1861589/"> telefonata intercettata con il generale della Guardia di Finanza Michele Adinolfi e pubblicata dal Fatto Quotidiano</ref>.</p>
    <p>Certo, una differenza minima in un bilancio miliardario, ma comunque significativa. Perché per la prima volta, dopo quattro anni di dieta ininterrotta, la <hi rend="#b">spesa di Palazzo Chigi ha ripreso a salire.</hi> Gli ultimi aumenti si erano registrati durante i governi di <hi rend="#b">Romano Prodi e di Silvio Berlusconi</hi>: 3,621 miliardi nel 2006, 4,280 nel 2007, 4,294 nel 2008 e addirittura 5,256 nel 2009. Poi il anche il Cavaliere aveva provato a tirare la cinghia. Dimagrendo a <hi rend="#b">4,7 miliardi nel 2010</hi> prima di scendere a 4,1 nel 2011. Un<hi rend="#b"> trend virtuoso</hi> proseguito con il governo di <hi rend="#b">Mario Monti</hi> nel 2012 (4,001 miliardi) e quello di <hi rend="#b">Enrico Letta</hi> nel 2013 (3,543 miliardi), che era riuscito a fare meglio del professore tutto Loden e rigore. Una tendenza che si è però <hi rend="#b">invertita</hi> al primo anno da presidente del Consiglio di Renzi (3,683 miliardi). Nonostante il rottamatore abbia provato ad alleggerire la macchina governativa passando dai <hi rend="#b">sette ministeri senza portafoglio</hi> nominati da Letta ad appena <hi rend="#b">tre</hi>: <hi rend="#b">Maria Elena Boschi</hi> ai Rapporti con il Parlamento, <hi rend="#b">Marianna Madia</hi> alla Pubblica amministrazione e <hi rend="#b">Carmela Lanzetta</hi> (poi dimessasi) agli Affari regionali. Tre complesse strutture burocratiche comunque a carico di Palazzo Chigi.</p>
    <p><hi rend="#b">CHI SALE E CHI SCENDE</hi> Ma cosa ha fatto la Presidenza del Consiglio di questo <hi rend="#b">fiume di denaro</hi>? Anche nel 2014, tra le principali voci di spesa di bilancio, ci sono<hi rend="#b"> i costi del personale</hi> di Palazzo Chigi: 236,8 milioni. Una cifra significativa ma <hi rend="#b">in calo rispetto ai tre esecutivi precedenti</hi>: 38 milioni di euro in meno rispetto al 2013 (governo Letta). Il risparmio è stato ancora più significativo nel raffronto con il 2012 (governo Monti) e il 2011 (governo Berlusconi): rispettivamente 47,6 e 60,7 milioni di euro in meno. <hi rend="#b">Sono invece aumentate,</hi> rispetto all’anno di Letta, le <hi rend="#b">spese per beni e servizi:</hi> da 131 a 150 milioni. Un incremento ancor più significativo se comparato con i 130 milioni 800 mila euro stanziati nel 2011 (più 19,2 milioni) e i 125 milioni 997 mila euro del 2012 (più 24 milioni). Anche le spese per <hi rend="#b">interventi</hi> hanno fatto segnare una <hi rend="#b">crescita</hi>: da 1,29 miliardi del 2013 a 1,39 del 2014, dovuto in gran parte all’incremento degli <hi rend="#b">impegni dalla Protezione civile</hi> per la ricostruzione delle aree colpite dal <hi rend="#b">sisma dell’Emilia Romagna</hi>. Sono <hi rend="#b">diminuite</hi>, invece, le <hi rend="#b">spese in conto capitale</hi>, cioè le spese per <hi rend="#b">investimenti</hi>: da 1,8 miliardi del 2013 a 1,5 del 2014.</p>
    <p><hi rend="#b">CARA PROTEZIONE</hi> A proposito di Protezione civile, da sempre <hi rend="#b">una delle voci di spesa più pesanti</hi> a carico di Palazzo Chigi, il governo Renzi ha assegnato al dipartimento competente 3,3 miliardi di euro (dei quali poco più di un miliardo provenienti da riassegnazione di residui passivi e dell’avanzo 2013). Cifra a fronte della quale gli<hi rend="#b"> impegni di spesa</hi> assunti hanno toccato i <hi rend="#b">2,288</hi><hi rend="#b">miliardi</hi>, dei quali 2,206 effettivamente pagati. Somma quest’ultima che fa segnare una <hi rend="#b">diminuzione</hi> sia rispetto al <hi rend="#b">governo Letta</hi> (2,315 miliardi nel 2013 a fronte di impegni di spesa per 2,456 miliardi) sia al <hi rend="#b">governo Monti</hi> (2,448 miliardi nel 2012 a fronte di impegni per 2,677 miliardi). Nel 2011 invece il governo <hi rend="#b">Berlusconi</hi> aveva assegnato al dipartimento la stessa somma messa a bilancio lo scorso anno da Renzi, 3,3 miliardi, a fronte di impegni di spesa per 2,619 miliardi.</p>
    <p><hi rend="#b">EDITORIA A DIETA</hi> Anche sul fronte dei <hi rend="#b">fondi all’informazione e all’editoria</hi>, destinati in parte anche all’erogazione di <hi rend="#b">contributi diretti e indiretti</hi> alle imprese editoriali, i <hi rend="#b">tagli sono stati considerevoli.</hi> Nel 2014, il governo Renzi ha impegnato poco più di <hi rend="#b">221 milioni</hi> di euro, circa <hi rend="#b">48 milioni in meno</hi> del governo <hi rend="#b">Letta</hi> (269,5 milioni) e quasi<hi rend="#b"> 57 in meno del governo Monti</hi> (278 milioni). A confronto con la cifra impegnata nel 2011 dall’ultimo <hi rend="#b">governo Berlusconi</hi> (341,2 milioni), invece, lo scorso anno il <hi rend="#b">risparmio</hi> ha toccato <hi rend="#b">quota 120 milioni.</hi></p>
    <p>Twitter: @Antonio_Pitoni @GiorgioVelardi</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>