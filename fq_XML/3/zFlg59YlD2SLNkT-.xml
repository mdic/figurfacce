<doc sitename="Il Fatto Quotidiano" title="Crisi di governo, c'è già l'Iva e pagheremo anche l'Imu. A rischio la legge di stabilità - Il Fatto Quotidiano" author="Stefano Feltri" date="2013-10-02" url="http://www.ilfattoquotidiano.it/2013/10/02/pagheremo-liva-e-anche-limu-a-rischio-legge-di-stabilita-s-feltri/727572/" hostname="ilfattoquotidiano.it" description="La crisi di governo non cambia le scadenze della politica economica, ma può rivoluzionare le scelte necessarie per rispettare i saldi di bilancio concordati con l’Europa. Da martedì è già scattato l’aumento di un punto dell’Iva, l’aliquota più alta è passata dal 21 al 22: il governo ha scelto di scaricare la responsabilità del rincaro …" categories="Economia" tags="Aumento Iva;Crisi di Governo;Enzo Moavero Milanesi;Fabrizio Saccomanni;Imu;Iva;Legge di Stabilità;Silvio Berlusconi" fingerprint="2be5bbb055a72561">
  <main>
    <head rend="h1">Crisi di governo, c’è già l’Iva e pagheremo anche l’Imu. A rischio la legge di stabilità</head>
    <graphic src="https://st.ilfattoquotidiano.it/wp-content/uploads/2013/09/saccomanni-letta-interna-nuova.jpg" alt="Fabrizio Saccomanni"/>
    <p><hi rend="#b">crisi di govern</hi>o non cambia le scadenze della politica economica, ma può rivoluzionare le scelte necessarie per rispettare i saldi di bilancio concordati con l’Europa. Da martedì è già scattato l’aumento di un punto dell’</p>
    <p><hi rend="#b">Iva</hi>,</p>
    <p><ref target="http://www.ilfattoquotidiano.it/2013/09/30/iva-domani-scatta-laumento-per-codacons-stangata-da-350-euro-a-famiglia/728000/">l’aliquota più alta è passata dal 21 al 22</ref>: il governo ha scelto di scaricare la responsabilità del rincaro sul Pdl di</p>
    <p><hi rend="#b">Silvio Berlusconi</hi>, come sanzione per le dimissioni di massa dei parlamentari. Poi tornerà, almeno in parte l’</p>
    <p><hi rend="#b">Imu</hi>sulla prima casa, visto che Berlusconi sarà fuori dalla maggioranza e i soldi per compensare l’esenzione non sono mai stati trovati.</p>
    <p><hi rend="#b">Due settimane per fare tutto</hi><lb/>Il governo ha tempo fino al 15 ottobre per scrivere la<hi rend="#b"> legge di stabilità</hi> e spedirla a Bruxelles. Per la prima volta, grazie alle regole note come <hi rend="#i">Two pack</hi>, la Commissione europea esaminerà il bilancio triennale dello Stato prima del Parlamento. Letta e il suo ministro del Tesoro <hi rend="#b">Fabrizio Saccomanni</hi> sono consapevoli che il passaggio è delicato: il premier sa che senza un governo con pieni poteri il negoziato con Bruxelles rischia di essere un disastro. La Commissione farà le sue osservazioni, soprattutto sulle coperture, poi toccherà a palazzo Chigi e al Tesoro (oltre che al ministro per gli Affari europei <hi rend="#b">Enzo Moavero</hi>) difendere le proprie scelte a Bruxelles. Un esecutivo in carica solo per gli affari correnti, dopo una sfiducia parlamentare, sarebbe debolissimo.</p>
    <p><hi rend="#b">La manovra rimandata</hi><lb/>È meno urgente, invece, la manovra da<hi rend="#b"> 3 miliardi</hi> circa per portare il <hi rend="#b">deficit</hi> 2013 dal 3,1 per cento del Pil al 3, in linea con le soglie europee. C’è tempo fino a dicembre, ma visto che i soldi andranno trovati nel bilancio 2013 si tratterà di un intervento di sole <hi rend="#b">tasse</hi>, o con aumenti di acconti (Irpef, Ires, Irap) o di accise, un salasso inevitabile.</p>
    <p><hi rend="#b">La questione Iva</hi><lb/>Il ministro Saccomanni, d’accordo con Letta, non si è rimesso a cercare il miliardo di euro che sarebbe servito per evitare l’aumento dell’Iva. Discorso diverso per il <hi rend="#b">2014</hi>: l’incremento di aliquota è indicato a bilancio come <hi rend="#b">strutturale</hi>, cioè destinato a rimanere per sempre. La legge di stabilità dovrebbe essere l’occasione per rivedere però almeno i “panieri”, cioè per spostare qualche bene di consumo nelle fasce ad aliquota ridotta.</p>
    <p><hi rend="#b">Sull’Imu si riapre tutto</hi><lb/>Ora che Berlusconi è fuori, si risolve il principale problema contabile per Saccomanni (o suoi eventuali successori): l’Imu sulla prima casa. Il governo non aveva mai indicato dove trovare i<hi rend="#b"> 2,4 miliardi</hi> di euro necessari per evitare il pagamento della rata di dicembre. E anche le coperture per la prima rata di giugno da 2 miliardi sono sempre più evanescenti (i 600 milioni del condono per le<hi rend="#b"> slot machine</hi> in contenzioso col fisco, per esempio, non ci sono). Morale: è quasi certo che sull’Imu cambierà tutto. Pd e Scelta Civica (ma anche Sel) sono favorevoli a conservare l’esenzione per i redditi bassi, ma sicuramente la lista delle case a cui si applicherà ancora l’Imu si allungherà parecchio. Con inevitabili ripercussioni sulla Service Tax che dovrebbe entrare in vigore dal 2014, sempre centrata sulla casa.</p>
    <p><hi rend="#b">Un bilancio minimalista</hi><lb/>Al Tesoro stanno già ragionando su come affrontare il caos che potrebbe seguire a una sfiducia di Letta in Parlamento. L’idea è di scrivere una legge di stabilità minimalista, con il solo obiettivo di evitare che lo Stato finisca in esercizio provvisorio (cioè scavalli il 31 dicembre senza aver approvato i conti per l’anno seguente), lasciando poi le scelte vere di politica economica al prossimo esecutivo. Incluso il taglio del <hi rend="#b">cuneo fiscale</hi> (cioè delle imposte pagate dai lavoratori in busta paga) per 3-4 miliardi che Letta aveva più volte annunciato.</p>
    <p>Il sistema è questo: le leggi di Stabilità sono su base triennale, quindi il governo Monti a fine 2012 ha impostato interventi per gli anni 2013,2014 e 2015. A Letta toccherebbe fissare le direttrici per 2014-2015-2016. Ma se non avrà il <hi rend="#b">consenso politico</hi> per farlo, può scrivere una legge di stabilità che sia semplicemente una copia di quella di Monti, priva di interventi strutturali politicamente delicati. Basta proiettare avanti di un anno ancora i numeri e le tendenze ereditate dal Professore della Bocconi. Una <hi rend="#b">soluzione passiva</hi> che evita conseguenze peggiori e che sarebbe approvata anche da un Parlamento spaccato e in piena campagna elettorale. Confermando così la cifra stilistica del governo Letta: non risolvere oggi il problema che puoi rinviare a domani.</p>
    <p>da <hi rend="#i">Il Fatto Quotidiano</hi> del 29 settembre 2013 </p>
    <p>
      <hi rend="#i">(Aggiornato da Redazione web il 2 ottobre 2013)</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>