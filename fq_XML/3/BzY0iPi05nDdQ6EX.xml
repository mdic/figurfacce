<doc sitename="Il Fatto Quotidiano" title="Silvio Berlusconi all'ospedale San Raffaele di Milano dopo uno scompenso cardiaco - Il Fatto Quotidiano" author="F Q" date="2016-06-07" url="http://www.ilfattoquotidiano.it/2016/06/07/silvio-berlusconi-allospedale-san-raffele-di-milano-per-scompenso-cardiaco/2805114/" hostname="ilfattoquotidiano.it" description="Silvio Berlusconi è stato ricoverato all’ospedale San Raffaele di Milano. Intorno alle 9 e 30 di questa mattina, il leader di Forza Italia è stato sottoposto a una serie di controlli già programmati, dopo che qualche giorno fa era stato riscontrato uno scompenso cardiaco e per questo si era deciso di effettuare un ricovero di …" categories="Politica" tags="Milano;Silvio Berlusconi" fingerprint="3cf740753842550c">
  <main>
    <head rend="h1">Silvio Berlusconi all’ospedale San Raffaele di Milano dopo uno scompenso cardiaco</head>
    <graphic src="https://st.ilfattoquotidiano.it/wp-content/uploads/2016/02/berlusconi_6751.jpg"/>
    <p><hi rend="#b">Silvio Berlusconi</hi> è stato ricoverato all’ospedale San Raffaele di Milano. Intorno alle 9 e 30 di questa mattina, il leader di<hi rend="#b"> Forza Italia</hi> è stato sottoposto a una serie di controlli già programmati, dopo che qualche giorno fa era stato riscontrato uno <hi rend="#b">scompenso cardiaco</hi> e per questo si era deciso di effettuare un ricovero di qualche giorno per fare i dovuti accertamenti. Le fonti precisano che Berlusconi non ha avuto alcun malore.</p>
    <p>Il leader di Forza Italia è assistito dal suo medico personale <hi rend="#b">Alberto Zangrillo</hi>: “La definizione diagnostica e le strategie terapeutiche saranno affrontate nei prossimi giorni”. Secondo quanto si è appreso da fonti ospedaliere, per il momento non sono previsti interventi chirurgici ma solo un ricovero a scopo precauzionale.</p>
    <p>Lo stesso Berlusconi, ieri, durante il consueto pranzo del lunedì ad Arcore con i figli, i manager delle sue aziende e i dirigenti del suo partito, aveva anticipato che oggi si sarebbe sottoposto a una serie di visite cardiache in ospedale. Secondo quanto riferiscono fonti vicine a Berlusconi, la situazione al momento non desta alcun allarme.</p>
    <p>Lo scorso 4 dicembre, sempre al San Raffaele, il leader di Forza Italia era stato sottoposto a un intervento per la sostituzione del <hi rend="#b">pacemaker</hi>, ausilio con cui il presidente del Milan convive da ormai dieci anni. Intanto una nota del partito conferma che “il presidente di Forza Italia Silvio Berlusconi si è recato questa mattina al San Raffaele per un ricovero programmato per accertamenti, a seguito di uno scompenso cardiaco che gli è stato riscontrato nei giorni scorsi”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>