<doc sitename="Il Fatto Quotidiano" title="Berlusconi incarica Parisi di rilanciare Forza Italia: &quot;Aprire alla società civile&quot; - Il Fatto Quotidiano" author="F Q" date="2016-07-26" url="http://www.ilfattoquotidiano.it/2016/07/26/berlusconi-incarica-parisi-di-rilanciare-forza-italia-aprire-alla-societa-civile/2933644/" hostname="ilfattoquotidiano.it" description="Forza Italia cerca di ripartire da Stefano Parisi. Con un partito in crisi di consensi e in picchiata nei sondaggi, il presidente Silvio Berlusconi tenta di risollevare le sorti della compagine puntando sull’unico candidato sindaco che, alle ultime elezioni amministrative, è riuscito a riunire il centrodestra e ha sfiorato l’impresa contro lo sfidante del Pd …" categories="Politica" tags="Forza Italia;Silvio Berlusconi;Stefano Parisi" fingerprint="58a75830c869cf68">
  <main>
    <head rend="h1">Berlusconi incarica Parisi di rilanciare Forza Italia: “Aprire alla società civile”</head>
    <graphic src="https://st.ilfattoquotidiano.it/wp-content/uploads/2016/07/berlusconi-parisi-675.jpg"/>
    <p><hi rend="#b">Forza Italia</hi> cerca di ripartire da <hi rend="#b">Stefano Parisi</hi>. Con un partito in crisi di consensi e in picchiata nei sondaggi, il presidente <hi rend="#b">Silvio Berlusconi</hi> tenta di risollevare le sorti della compagine puntando sull’unico candidato sindaco che, <ref target="http://www.ilfattoquotidiano.it/2016/06/20/ballottaggi-comunali-2016-risultati-torino-e-roma-le-donne-m5s-battono-il-pd-renzi-si-consola-con-sala-milano-merola-e-de-magistris-confermati-foto-e-video/2843785/">alle ultime elezioni amministrative, è riuscito a riunire il centrodestra</ref> e ha sfiorato l’impresa contro lo sfidante del Pd <hi rend="#b">Beppe Sala</hi>. Anche se <ref target="http://www.ilfattoquotidiano.it/2016/06/20/ballottaggi-2016-salvini-stronca-parisi-leader-del-centrodestra-faccia-il-capogruppo-a-milano-stop/2845182/">il segretario leghista Matteo Salvini ha già chiarito che non vuole vedere Parisi come leader di un’eventuale coalizione a destra.</ref></p>
    <p>“Il presidente Silvio Berlusconi ha incaricato il dottor Stefano Parisi di effettuare una analisi approfondita della situazione politica e organizzativa di Forza Italia e di elaborare un progetto per il <hi rend="#b">rilancio</hi> e il rinnovamento della presenza dei moderati italiani nella politica”, si legge in una nota della segreteria di Berlusconi. Un progetto che – viene sottolineato – “dovrà essere orientato alla prospettiva di offrire al Paese una proposta nuova e credibile aperta alla <hi rend="#b">società civile</hi>“. L’obiettivo del progetto, prosegue la nota, è quello di “riaggregare e di portare al voto i tanti italiani che non hanno più fiducia nella attuale politica ma avvertono una profonda e urgente esigenza di <hi rend="#b">rinnovamento</hi> nella gestione del Paese”. E ancora, il comunicato spiega che l’ex Cavaliere “ha apprezzato e condiviso l’iniziativa di Parisi volta ad organizzare una <hi rend="#b">conferenza programmatica</hi> nel mese di settembre come contributo alla crescita ideale e culturale per l’area moderata”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>