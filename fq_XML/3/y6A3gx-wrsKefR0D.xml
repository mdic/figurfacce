<doc sitename="Il Fatto Quotidiano" title="Riina parla anche di Barbara Berlusconi: &quot;Potentosa come suo padre&quot; - Il Fatto Quotidiano" author="RQuotidiano" date="2014-01-22" url="http://www.ilfattoquotidiano.it/2014/01/22/mafia-riina-parla-anche-di-barbara-berlusconi-potentosa-come-suo-padre/853710/" hostname="ilfattoquotidiano.it" description="Questa volta Totò Riina dice la sua su Barbara Berlusconi, figlia di Silvio: “Min… Barbarella, Barbaretta, sta Barbarella è potentosa come suo padre, perché si è messa sotto quello lì… Lui era un potente giocatore e non ha potuto giocare più, lui dice che vuole venire di nuovo”. Parole che il boss di Cosa nostra …" categories="Giustizia" tags="Barbara Berlusconi;Carlo Alberto Dalla Chiesa;Giulio Andreotti;Mafia;Silvio Berlusconi;Totò Riina" fingerprint="9c96f317b1203283">
  <main>
    <head rend="h1">Riina parla anche di Barbara Berlusconi: “Potentosa come suo padre”</head>
    <graphic src="https://st.ilfattoquotidiano.it/wp-content/uploads/2013/11/Riina_640.jpg" alt="Totò Riina"/>
    <p>Questa volta <hi rend="#b">Totò Riina</hi> dice la sua su <hi rend="#b">Barbara Berlusconi</hi>, figlia di <hi rend="#b">Silvio</hi>: “Min… Barbarella, Barbaretta, sta Barbarella è <hi rend="#b">potentosa</hi> come suo padre, perché si è messa sotto quello lì… Lui era un potente giocatore e non ha potuto giocare più, lui dice che vuole venire di nuovo”. Parole che il boss di <hi rend="#b">Cosa nostra</hi> ha pronunciato il 18 settembre scorso durante l’ora d’aria nel carcere di <hi rend="#b">Opera</hi> (Milano) in compagnia del solito compagno di detenzione <hi rend="#b">Alberto Lorusso</hi>. La conversazione ha poi toccato altri argomenti collaterali: <hi rend="#b">Nicole Minetti</hi>, Ruby “la nipote di Mubarak”, la ventilata candidatura di Silvio Berlusconi in Lettonia alle Europee… E, in altre giornate, <hi rend="#b">Giulio Andreotti</hi> e l’omicidio <hi rend="#b">Dalla Chiesa</hi>. Tutto captato dai microfoni nascosti della <hi rend="#b">Dia</hi> e depositato agli atti del processo sulla trattativa Stato-Mafia in corso a Palermo, come altre <ref target="http://www.ilfattoquotidiano.it/2014/01/20/mafia-riina-su-pm-di-matteo-facciamola-grossa-e-non-ne-parliamo-piu/851102/">conversazioni rese note nei giorni scorsi, comprese quelle contenenti le minacce al pm Nino Di Matteo, che rappresenta l’accusa in quel processo</ref>.</p>
    <p>Riina e Lorusso, in particolare, si chiedono se Berlusconi, ancora leader del <hi rend="#b">Pdl</hi> e alleato di <hi rend="#b">Letta</hi>, voglia fare cadere l’esecutivo. “Stasera c’è la votazione – dice Lorusso – Il Governo lui non lo farà cadere, non gli conviene fare cadere il Governo”: E Riina: “No, no. Cornuti sono chi sale al Governo. Lo sai com’è”. A questo punto Lorusso parla della possibile candidatura di Berlusconi in Lettonia: “Forse si candida là”. E Riina: “Va là a <hi rend="#b">‘cafuddare’</hi>“. Gli inquirenti hanno tradotto questo termine “nel senso di fare sesso”. E’ Lorusso a spiegare che “Berlusconi è conosciuto dappertutto, sono vent’anni che tutte le televisioni parlano di lui. In tutto il mondo parlano di lui”. Poi i due citano anche Nicole Minetti, l’ex consigliera regionale lombarda: “L’ha fatta assessore (in realtà era stata eletta in consiglio regionale nel listino bloccato, ndr) a 12.000 euro al mese, perché faceva l’assessore? Perche sapeva parlare la lingua inglese”. E Riina ride. Fino a parlare anche di Mubarak e di <hi rend="#b">Ruby Rubacuori</hi>, definita “nipote di Mubarak”. “Che figlio di … – dice Riina – le vede che figlio…”. E continua a ridere. </p>
    <p>Ce n’è anche per Giulio Andreotti, il potente leader democristiano scomparso l’anno scorso. “Andreotti, quello è stato una persona seria, a livello mondiale. Figlio di put…, che persona seria, eh? Chiesa e casa, casa e chiesa. Questo qua era un burattinaio, che cavolo di burattinaio…”, dice Riina a Lorusso il 31 ottobre 2013. Pezzi di storia italiana, filtrati dalla logica del “capo dei capi” che nei primi anni Ottanta portò i “viddani” corleonesi alla conquista di Cosa nostra. “Quando ho sentito alla televisione che il generale Dalla Chiesa era stato promosso prefetto di Palermo per distruggere la mafia ho detto: ‘prepariamoci’. Mettiamo tutti i ferramenti a posto, tutte le cose pronte per dargli il benvenuto”. E ancora: “Lui gli sembrava che veniva a trovare qua i terroristi. Gli ho detto: ‘qua il culo glielo facciamo a cappello di prete”. I due poi si dilungano in considerazioni sull’assassinio del generale, il 3 settembre 1982 a Palermo. Riina poi ironizza sulle tesi che vedono dietro al delitto Dalla Chiesa il coinvolgimento di soggetti estranei a Cosa nostra: “Loro (i figli del generale, ndr) sono convinti che a uccidere il padre fu lo Stato. Ma c’è solo un uomo e basta. Ha avuto la punizione di un uomo che non ne nasceranno più”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>