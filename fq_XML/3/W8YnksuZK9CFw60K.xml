<doc sitename="Il Fatto Quotidiano" title="Razzi all'attacco: &quot;Vogliono farmi fuori, ma il mio seggio in Abruzzo non si tocca&quot; - Il Fatto Quotidiano" author="Antonio Pitoni" date="2015-12-14" url="http://www.ilfattoquotidiano.it/2015/12/14/razzi-allattacco-vogliono-farmi-fuori-ma-il-mio-seggio-abruzzo-non-si-tocca/2301541/" hostname="ilfattoquotidiano.it" description="Da Lucerna, in Svizzera, dove è andato a pagare le tasse -“Perché io le pago sia di qua che in Italia”, tiene a precisare- si lascia scappare un proverbio che suona come un avvertimento: “Paesa’, le pecore si contano alla fine…”. Parola di Antonio Razzi. Il paesa’ in questione, finito nel mirino del senatore di …" categories="Palazzi &amp; Potere" tags="Abruzzo;Antonio Razzi;PDL;Silvio Berlusconi" fingerprint="7fdd086eeb1e0fac">
  <main>
    <head rend="h1">Razzi all’attacco: “Vogliono farmi fuori, ma il mio seggio in Abruzzo non si tocca”</head>
    <graphic src="https://st.ilfattoquotidiano.it/wp-content/uploads/2015/09/razzi675.jpg"/>
    <p>Da <hi rend="#b">Lucerna</hi>, in <hi rend="#b">Svizzera</hi>, dove è andato a <hi rend="#b">pagare le tasse</hi> -“Perché io le pago sia di qua che in Italia”, tiene a precisare- si lascia scappare un proverbio che suona come un avvertimento: “<hi rend="#b">Paesa’, le pecore si contano alla fine</hi>…”. Parola di <hi rend="#b">Antonio Razzi</hi>. Il paesa’ in questione, finito nel mirino del senatore di Forza Italia, è <hi rend="#b">Nazario Pagano</hi>, coordinatore regionale del partito di <hi rend="#b">Silvio Berlusconi</hi> in Abruzzo. Dove l’<hi rend="#b">autoricandidatura</hi> del senatore azzurro alle <hi rend="#b">prossime politiche</hi>, <ref target="http://www.ilfattoquotidiano.it/2015/12/04/annunci-elettorali-lultima-di-antonio-razzi-ho-deciso-alle-prossime-elezioni-mi-ricandido/2276005/">annunciata proprio sulle pagine de</ref><hi rend="#i">ilfattoquotidiano.it</hi>, è <hi rend="#b">andata di traverso</hi> a più di qualcuno tra i quadri della <hi rend="#b">dirigenza locale</hi>. “Io sono uscito allo scoperto per vedere <hi rend="#b">chi mi ama e chi mi odia</hi>. E ho fatto bene perché <hi rend="#b">si è visto subito</hi> chi mi odia”, assicura Razzi ribadendo la sua volontà di correre anche al prossimo giro per un seggio in Parlamento. Un seggio che, però, nel <hi rend="#b">collegio Pescara-Chieti</hi>, fa gola anche ad altri. “E così appena mi giro un attimo <hi rend="#b">mi pugnalano alle spalle</hi> – accusa il senatore di Forza Italia – . Perché pensano che non essendo laureato io non capisco tanto. Ma a queste persone ripeto: <hi rend="#b">amico caro</hi>, ne dovete <hi rend="#b">magna’ di sale</hi> per arrivare a fare tutto quello che ho fatto io nella vita”.</p>
    <p><hi rend="#b">PUGNALATE ALLE SPALLE</hi> L’ultima pugnalata cui fa riferimento il fedelissimo dell’ex Cavaliere, è arrivata con il <hi rend="#b">mancato invito all’evento</hi> organizzato, per giovedì prossimo, al <hi rend="#b">Mumi di Francavilla</hi>, del quale il senatore azzurro ha appreso tramite un <hi rend="#b">post pubblicato su Facebook</hi> dalla coordinatrice di L’Aquila <hi rend="#b">Antonella Di Nino</hi>. Uno <hi rend="#b">sgarbo</hi> che Razzi ha interpretato come <hi rend="#b">una vera e propria dichiarazione di guerra</hi> nei suoi confronti: “Come me non sono stati invitati neppure <hi rend="#b">la senatrice Paola Pelino</hi> e <hi rend="#b">l’onorevole Fabrizio Di Stefano</hi>. Una manifestazione di <hi rend="#b">totale mancanza di rispetto</hi>. È come se i vertici abruzzesi ci avesse detto: <hi rend="#b">ce ne freghiamo di voi</hi>”. Un episodio che ha messo in allarme il fedelissimo di Berlusconi. “<hi rend="#b">Un coordinatore con le palle</hi> prima doveva venircelo a dire <hi rend="#b">a noi parlamentari</hi> che stava organizzando quell’evento – insiste –. Invece, dal momento che non ci ha avvisati e neppure invitati <hi rend="#b">qui gatta ci cova</hi>”. E Razzi non nasconde i suoi <hi rend="#b">sospetti</hi>. “Ci vuole <hi rend="#b">fare fuori</hi> – accusa –. Ma, come dice Crozza, ‘<hi rend="#b">questo non credo’</hi> che ci riuscirà”. Insomma, una situazione ormai <hi rend="#b">ingestibile</hi> destinata a lasciare feriti sul campo. Razzi è pronto a <hi rend="#b">scommettere</hi> che, alla fine, non sarà la sua testa a rotolare e che, se forse arriverà a <hi rend="#b">mangiare il panettone</hi>, difficilmente Pagano riuscirà a <hi rend="#b">brindare al 2016</hi>. “Il partito regionale <hi rend="#b">va commissariato</hi>, non è più accettabile che sia guidato da chi, <hi rend="#b">invece di unire la famiglia vuole solo dividerla</hi> – taglia corto il senatore azzurro –. A Berlusconi ho fatto presente la <hi rend="#b">gravità della situazione</hi>: a maggio <hi rend="#b">si voterà anche in Abruzzo</hi> in diversi comuni e la sensazione è che ci si stia orientando su <hi rend="#b">candidature deboli</hi> e non all’altezza con le quali <hi rend="#b">Forza Italia rischia di perdere dovunque</hi>”.</p>
    <p><hi rend="#b">L’AMICO SILVIO</hi> E l’ex premier cosa ha risposto? “<hi rend="#b">Ha capito</hi> la situazione e credo che <hi rend="#b">entro la fine dell’anno nominerà un commissario</hi> – assicura Razzi, negando di essere interessato a quel ruolo –. Anche perché come si fa a tenere alla guida del partito regionale uno <hi rend="#b">nominato da Gianni Chiodi, </hi>ex governatore dell’Abruzzo, che, dopo averlo designato, si presume che stia pensando di andarsene con <hi rend="#b">Gaetano</hi><hi rend="#b">Quagliariello</hi>?”. La guerra, insomma, è stata <hi rend="#b">dichiarata</hi>. E coinvolge anche la <hi rend="#b">gestione del partito</hi> abruzzese. “A Pescara abbiamo superato il limite: <hi rend="#b">Pagano ha disdetto il contratto d’affitto</hi> della sede regionale. Ma vi rendete conto? Siamo nel terzo millennio o all’età della pietra?”, denuncia il senatore azzurro. Che aggiunge: “Una situazione ormai insostenibile perché, <hi rend="#b">a parte il sottoscritto</hi> e pochi altri, gli eletti di Forza Italia <hi rend="#b">non versano un euro al partito</hi>. Ne ho parlato con Berlusconi e <hi rend="#b">mi ha chiesto di intervenire</hi> per recuperare la situazione. Così mi sono impegnato a trovare una soluzione e ad <hi rend="#b">aprire una nuova sede</hi>”. Come finirà la guerra è ancora <hi rend="#b">presto per dirlo</hi>. Ma chi pensava che Razzi si sarebbe tirato in disparte senza combattere si <hi rend="#b">sbagliava di grosso</hi>.</p>
    <p>
      <hi rend="#i">Twitter: @Antonio_Pitoni</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>