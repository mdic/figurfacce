<doc sitename="Il Fatto Quotidiano" title="Trattato Berlusconi-Gheddafi, anagrafe statale non completata in Libia: ministero dell'Interno citato per danni - Il Fatto Quotidiano" author="Annamaria Graziano" date="2016-04-26" url="http://www.ilfattoquotidiano.it/2016/04/26/trattato-berlusconi-gheddafi-anagrafe-statale-non-completata-in-libia-ministero-dellinterno-citato-per-danni/2671375/" hostname="ilfattoquotidiano.it" description="Opere e infrastrutture mai arrivate al collaudo finale e che sono costate all’Italia già milioni di euro. Succede per effetto del trattato di Bengasi firmato nel 2008 da Silvio Berlusconi e Gheddafi. Un accordo per chiudere i conti col passato coloniale in Libia attraverso un maxi risarcimento. Che comprendeva anche autostrade, impianti, servizi pubblici da …" categories="Governo" tags="Libia;Muammar Gheddafi;Silvio Berlusconi;Trattato Italia-Libia" fingerprint="ed165e7eec367d2f">
  <main>
    <head rend="h1">Trattato Berlusconi-Gheddafi, anagrafe statale non completata in Libia: ministero dell’Interno citato per danni</head>
    <graphic src="https://st.ilfattoquotidiano.it/wp-content/uploads/2016/04/gheddafi-2675.jpg"/>
    <p>Opere e infrastrutture mai arrivate al <hi rend="#b">collaudo finale</hi> e che sono costate all’Italia già <hi rend="#b">milioni di euro</hi>. Succede per effetto del <hi rend="#b">trattato di Bengasi</hi> firmato nel <hi rend="#b">2008</hi> da <hi rend="#b">Silvio Berlusconi</hi> e <hi rend="#b">Gheddafi</hi>. Un accordo per chiudere i conti col <hi rend="#b">passato coloniale</hi> in Libia attraverso un <hi rend="#b">maxi risarcimento</hi>. Che comprendeva anche autostrade, impianti, servizi pubblici da realizzare a spese dell’Italia a titolo di compensazione per l’occupazione militare. E finanche un <hi rend="#b">sistema informativo e documentale di anagrafe statale.</hi> Per il quale oggi il nostro <hi rend="#b">ministero dell’Interno</hi> è citato in giudizio e rischia persino di dover pagare alla <hi rend="#b">ditta italiana appaltante</hi> un <hi rend="#b">risarcimento milionario</hi>. </p>
    <p><hi rend="#b">LAVORI A RATE</hi> E’ dicembre del 2005 quando il ministero dell’Interno italiano, dipartimento della Pubblica Sicurezza, firma con la società <hi rend="#b">‘Business-e’,</hi> del gruppo ravennate ‘<hi rend="#b">Itway</hi>’, particolarmente attivo nei paesi arabi, il contratto per realizzare “<hi rend="#b">un sistema informativo documentale integrato nazionale</hi> presso le strutture dello Stato della <hi rend="#b">Libia</hi>. Mediante fornitura e messa in opera di hardware e software di base e d’ambiente, procedure applicative, diffusione, assistenza, formazione e manutenzione”. Praticamente, una fornitura di beni e attività progettuali, per un ammontare complessivo di oltre <hi rend="#b">6 milioni e 300 mila euro.</hi> Da pagare in <hi rend="#b">quattro diverse rate</hi>, corrispondenti ai quattro diversi ‘step’ dei lavori. </p>
    <p><hi rend="#b">CANTIERI CHIUSI</hi> A dicembre 2006, al primo <hi rend="#b">contratto</hi> se ne aggiunge un <hi rend="#b">secondo</hi> del valore di <hi rend="#b">800 mila euro circa</hi>. Ci si rende conto, infatti, che in Libia non esiste un servizio per la connessione e lo scambio dati tra le sedi previste nel progetto. E nemmeno per gli impianti di rete locale nelle medesime sedi. La ‘Business-e’ provvede per effetto del <hi rend="#b">secondo contratto, interamente saldato,</hi> agli interventi aggiuntivi e realizza la necessaria infrastruttura di networking. I lavori vanno avanti fino alla fine del 2008, quando i <hi rend="#b">referenti libici cambiano improvvisamente idea</hi> sul progetto. Dichiarando di non essere più interessati e di voler provvedere attraverso la propria “Organizzazione governativa” alla realizzazione del CRS-Civil Registry System, l’anagrafe civile. In sostanza, <hi rend="#b">non vogliono più quella della ‘Business-e’</hi>. Il mutato atteggiamento dei libici impone lo stop. <hi rend="#b">I cantieri si fermano.</hi> Inspiegabili le loro motivazioni, più di qualcosa non quadra: rifiutano le strutture che stanno realizzando gli italiani, tuttavia chiedono la collaborazione del governo di Roma nelle loro attività progettuali per lo sviluppo dell’anagrafe nazionale. Solo a fine 2010 fanno dietrofront. A gennaio 2011 la ‘Suprema Repubblica Araba Popolare e Socialista di Libia’ scrive, infatti, al nostro ministero dell’Interno e manifesta la volontà di ‘completare le fasi del progetto con l’attiva partecipazione italiana’.</p>
    <p><hi rend="#b">FUORI CONTROLLO</hi> Ma la situazione politica in Libia sta <hi rend="#b">precipitando</hi>. A febbraio scoppia <hi rend="#b">a Bengasi</hi> la rivolta contro il regime di Gheddafi che si estende a macchia d’olio in tutto il paese. Da quel momento avere il controllo in territorio libico è praticamente impossibile. A luglio 2012 si svolgono le prime elezioni libere. Pochi mesi prima, ad aprile, riprendono i rapporti con il governo italiano. Durante un incontro a Tripoli tra il nostro ministro dell’Interno e quello libico viene manifestata la volontà di <hi rend="#b">portare a termine i progetti avviati e sospesi. Tra i quali l’anagrafe civile. </hi></p>
    <p><hi rend="#b">PAGAMENTI CONGELATI</hi> Ma il contesto nel paese nordafricano è tutt’altro che pacificato. Anche per il contratto in essere con la ‘Business-e’. Rimasto nel frattempo nel limbo. Tanto che, pochi giorni fa, la società ha <hi rend="#b">citato in giudizio il ministero dell’Interno</hi>, ritenendolo <hi rend="#b">responsabile di avere ‘congelato’ il loro accordo negoziale </hi>e di<hi rend="#b"> non aver pagato tutti i lavori </hi>eseguiti<hi rend="#b">.</hi> Il <hi rend="#b">risarcimento richiesto è di 2 milioni 750 mila euro</hi>. Ad essere stata regolarmente saldata è la prima fattura per lavori collaudati nell’ambito dello step 1. In tutto, quasi 2 milioni di euro. La ‘Business-e’ ritiene però di aver eseguito anche parte delle attività progettuali rientranti negli altri step. Il ministero non ci sta. Sostiene di aver pagato quanto realizzato e che non esiste alcun documento che attesti l’esecuzione e il collaudo delle opere successive. Si andrà avanti, dunque, a colpi di carte bollate.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>