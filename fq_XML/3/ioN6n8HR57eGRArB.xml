<doc sitename="Il Fatto Quotidiano" title="'Berlusconi vegetariano? Svolta che può pesare'. Ma suo medico dice: 'Scemenze' - Il Fatto Quotidiano" author="F Q" date="2016-02-24" url="http://www.ilfattoquotidiano.it/2016/02/24/berlusconi-vegetariano-svolta-che-puo-pesare-ma-il-suo-medico-smentisce-scemenze/2491255/" hostname="ilfattoquotidiano.it" description="La notizia è diventata anche un hashtag: #Berlusconivegetariano. L’ex presidente del Consiglio, come ha anticipato il Corriere della Sera, avrebbe deciso di non mangiare più carne per amore degli animali. Una notizia diventata talmente virale da potere incidere anche sulla sua popolarità. A dirlo al quotidiano di Via Solferino è la sondaggista del leader di Forza …" categories="Cronaca" tags="Forza Italia;Silvio Berlusconi" fingerprint="4ff57030580a4e37">
  <main>
    <head rend="h1">‘Berlusconi vegetariano? Svolta che può pesare’. Ma suo medico dice: ‘Scemenze’</head>
    <graphic src="https://st.ilfattoquotidiano.it/wp-content/uploads/2015/11/Berlusconi-675.jpg"/>
    <p>La <hi rend="#b">notizia</hi> è diventata anche un hashtag: <hi rend="#b">#Berlusconivegetariano</hi>. L’ex presidente del Consiglio, come ha anticipato il <hi rend="#i">Corriere della Sera</hi>, avrebbe deciso di non mangiare più <hi rend="#b">carne</hi> per amore degli <hi rend="#b">animali</hi>. Una notizia diventata talmente <hi rend="#b">virale</hi> da potere incidere anche sulla sua popolarità. A dirlo al quotidiano di <hi rend="#b">Via Solferino</hi> è la sondaggista del leader di <hi rend="#b">Forza Italia</hi>, <hi rend="#b">Alessandra Ghisleri</hi>.</p>
    <p>Pur non spingendosi a misurare in termini di intenzioni di voti il peso della svolta, <hi rend="#b">Ghisleri</hi> dice: “Lavorando con lui da anni so perfettamente che le vicende del <hi rend="#b">Milan</hi> incidono tantissimo sulla popolarità del suo presidente. Eppure, da quello che vedo – prosegue – la notizia del <hi rend="#b">Berlusconi</hi> vegetariano è stata molto, ma molto più virale di tutte le iniziative, le interviste e le notizie sulla celebrazione del trentesimo anno di presidenza del <hi rend="#b">Milan</hi>, di cui si è tanto parlato negli ultimi giorni”.</p>
    <p>Ma a smentire la notizia della svolta è <hi rend="#b">Alberto Zangrillo</hi>, da anni medico personale di <hi rend="#b">Berlusconi</hi>. “Non capisco a chi possano interessare certe scemenze, comunque non mi risulta che Berlusconi sia diventato vegetariano e lo dico perché segue alla lettera le mie <hi rend="#b">indicazioni</hi>, di qualsiasi cambiamento ne sarei stato informato”. <hi rend="#b">Berlusconi</hi>, spiega chi gli è vicino, segue un regime <hi rend="#b">alimentare</hi> rigoroso. Evita soprattutto l’<hi rend="#b">aglio</hi>, tanto che quando si trova a <hi rend="#b">cena</hi> fuori ordina sempre piatti semplici senza <hi rend="#b">condimenti</hi>, spesso <hi rend="#b">prosciutto</hi> e <hi rend="#b">mozzarella</hi>. La svolta vegetariana nella vita del quasi ottantenne leader azzurro non c’è stata, confermano i suoi, pur restando l’amore per gli animali. Primo fra tutti il suo cane <hi rend="#b">Dudù</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>