<doc sitename="Il Fatto Quotidiano" title="Forza Italia, tutti i nomi delle truppe di Verdini. Tra guerra interna e Nazareno - Il Fatto Quotidiano" author="Giorgio Caroli e Giuseppe Alberto Falci" date="2015-02-09" url="http://www.ilfattoquotidiano.it/2015/02/09/forza-italia-tutti-i-nomi-delle-truppe-verdini-lotta-interna-nazareno/1408378/" hostname="ilfattoquotidiano.it" description="Ai vertici di Forza Italia, quello di Denis Verdini è considerato un esercito temibilissimo. E basta passare in rassegna la truppa per rendersene conto. Ci sono i verdiniani d’assalto, per esempio: Ignazio Abrignani, Massimo Parisi, Riccardo Mazzoni, Luca D’Alessandro, pronti a tutto pur di seguirlo. E ci sono quelli di complemento, come Daniela Santanché, Riccardo Villari, …" categories="Palazzi &amp; Potere" tags="Antonio Angelucci;Daniela Santanchè;Denis Verdini;Forza Italia;Gianni Letta;Gianpiero Samorì;Luigi Cesaro;Nicola Cosentino;Silvio Berlusconi;Toscana" fingerprint="ec4604ec46ef26ee">
  <main>
    <head rend="h1">Forza Italia, tutti i nomi delle truppe di Verdini. Tra guerra interna e Nazareno</head>
    <graphic src="https://st.ilfattoquotidiano.it/wp-content/uploads/2015/02/denis675.jpg"/>
    <p>Ai vertici di <hi rend="#b">Forza Italia,</hi> quello di<hi rend="#b"> Denis Verdini </hi>è considerato un <hi rend="#b">esercito</hi> temibilissimo. E basta passare in rassegna la truppa per rendersene conto. Ci sono i<hi rend="#b"> verdiniani d’assalto, </hi>per esempio: Ignazio <hi rend="#b">Abrignani</hi>, Massimo <hi rend="#b">Parisi</hi>, Riccardo <hi rend="#b">Mazzoni</hi>, Luca D’<hi rend="#b">Alessandro, </hi>pronti a tutto pur di seguirlo. E ci sono quelli di complemento, come Daniela <hi rend="#b">Santanché</hi>, Riccardo <hi rend="#b">Villari</hi>, Altero <hi rend="#b">Matteoli</hi>, Rocco <hi rend="#b">Crimi,</hi> disposti a dare sostegno quando ce n’è bisogno. E poi c’è <hi rend="#b">Gianni Letta, </hi>fedelissimo dell’ex Cavaliere<hi rend="#b">, </hi>che all’amico Denis non disdegna mai l’aiuto. Se serve. Che significa essere verdiniani? Di certo “non essere sudditi o sicari dentro e fuori la Camera per puro servilismo”, assicura il deputato forzista <hi rend="#b">Maurizio Bianconi</hi>. Significa anche “sapere che Denis Verdini ha avuto in mano le redini del partito per talmente tanto tempo da essere legato a tutti<hi rend="#b">, ma soprattutto a Silvio Berlusconi</hi>”, racconta l’ex sottosegretario alla Giustizia <hi rend="#b">Giacomo Caliendo</hi>. Ecco perché “<ref target="http://www.ilfattoquotidiano.it/2015/02/07/nazareno-verdini-b-mi-implorera-in-ginocchio-per-farmi-tornare-trattare/1405950/">è impensabile una contrapposizione con il presidente tanto forte da portare a una rottura definitiva tra i due</ref>”. Così è stato sinora. In futuro si vedrà. Soprattutto per quello che sta succedendo ai vertici di <hi rend="#b">Forza Italia, </hi>ma anche per i rapporti con il governo Renzi, visto che Verdini è stato tessitore e custode del Patto del Nazareno. Adesso che la lotta infuria e che dal cerchio magico berlusconiano piovono insulti, i generali contano le forze. E Verdini conta le proprie, consapevole che se davvero vuoi pesare un <hi rend="#b">esercito </hi>efficiente devi sempre averlo. E lui modestamente ce l’ha: deputati, senatori, ma anche imprenditori sparsi sul territorio. Un esercito munito. Eccouna rassegna fatta dentro e fuori il Parlamento bene illustra.</p>
    <p><hi rend="#b">CAMERA BLINDATA</hi> – A <hi rend="#b">Montecitorio</hi> Verdini può contare su almeno una decina di fedelissimi. <hi rend="#b">Ignazio Abrignani,</hi> uomo immagine del gruppo: a lui il compito di “difendere la causa” nei talk show, sui giornali e in Transatlantico. <hi rend="#b">Luca d’Alessandro</hi>, il manovratore: già portavoce di Verdini, cura i “sussurri” del grande mediatore. <hi rend="#b">Massimo Parisi</hi>, l’uomo ombra: è la longa manu in Toscana, vedremo poi quanto efficace. <hi rend="#b">Gregorio Fontana,</hi> il questore: dicono i maligni che faccia due lavori; di giorno, controlla il buon andamento della Camera e di notte presidia la sede di San Lorenzo in Lucina. <hi rend="#b">Luigi Cesaro</hi>, detto “<hi rend="#b">a Purpetta</hi>”: un nome, un programma. <hi rend="#b">Antonio Angelucci</hi>, il deputato che non c’è, re delle cliniche: recordman degli <hi rend="#b">assenteisti</hi>, non farà mai mancare il suo appoggio al nostro. <hi rend="#b">Carlo Sarro,</hi><hi rend="#i">trait d’union</hi> con l’entourage di <hi rend="#b">Nicola Cosentino in Campania</hi>. <hi rend="#b">Giovanni Carlo Francesco Mottola</hi>, avvocato-deputato incaricato di dirimere alcune contese pubbliche di Berlusconi. <hi rend="#b">Sandra Savino</hi>, baluardo del “verdinismo” in Friuli Venezia Giulia. <hi rend="#b">Monica Faenzi,</hi> già portavoce del partito in Toscana nel 2010, quando Verdini era all’apice del successo. Eppure, è nell’ombra che Denis Verdini annovera un alleato di peso a Montecitorio: <hi rend="#b">Daniela Santanché</hi>. A legare i due è l’amicizia di vecchia data che, dicono i bene informati, nasce dalla comune frequentazione di Berlusconi.</p>
    <p><hi rend="#b">FEDELISSIMI IN SENATO</hi> – A <hi rend="#b">Palazzo</hi><hi rend="#b">Madama,</hi> Verdini ha il proprio seggio, ed è lì che, seppur con meno uomini, dà libero sfogo alla sua arte diplomatica. L’influenza di Denis trascende infatti il gruppo di Forza Italia e spazia in quelli “vicini”: <hi rend="#b">Gal (Grandi Autonomie e Libertà</hi>) e <hi rend="#b">Nuovo Centro Destra.</hi> Grazie a un manipolo di “fidatissimi”. <hi rend="#b">Riccardo Mazzoni,</hi> sodale da una vita: i due fondarono insieme il “Giornale della Toscana”. <hi rend="#b">Riccardo Conti,</hi> immobiliarista: riuscì a realizzare in meno di 24 ore 18 milioni di euro di plusvalenza su un solo immobile; coindigato sulla vicenda insieme a Verdini. <hi rend="#b">Riccardo Villari</hi>, l’inossidabile: è l’unico parlamentare espulso nella storia del Partito Democratico, per aver a lungo rifiutato di dare le dimissioni da presidente della Commissione di Vigilanza Rai nel 2008. Da lì è approdato alla corte di Verdini, dopo aver transitato nel <hi rend="#b">Movimento per l’autonomia (Mpa</hi>) dell’ex governatore siciliano <hi rend="#b">Raffaele Lombardo</hi>. Dietro al tridente, ci sono <hi rend="#b">Francesco Giro e Altero Matteoli</hi>. Tutti troppo vicini al Cavaliere per essere definiti verdiniani, ma <hi rend="#b">amici</hi> importanti qualora dovesse cambiare lo scenario. Infine, c’è la compagine <hi rend="#b">Gal</hi>, gruppo parlamentare che, assicurano nel Palazzo, è <hi rend="#b">espressione diretta</hi> della volontà di Verdini, che quì può contare su <hi rend="#b">Mario Ferrara e Antonio Milo</hi>. E a casa Alfano? A oggi non c’è ancora nessun soldato dichiarato ma, confidano fonti vicine al responsabile dell’organizzazione di Fi, ci sarebbero molti “<hi rend="#b">dormienti</hi>”, senatori che a chiamata potrebbero rispondere “presente”.</p>
    <p><hi rend="#b">AMICI SUL TERRITORIO</hi> – Verdini è stato accomunato a Gianni Letta. Celeberrima quanto azzardata la definizione “<hi rend="#b">duo tragico” di Maria Rosaria Rossi.</hi> Tragico è opinabile, ma un “duo” lo sono di certo: raccontano che Letta e Denis Verdini si stimino. Si rispettino. Collaborino. E per questo si può dire che Letta è verdiniano tanto quanto Verdini è lettiano. Dov’è la debolezza, allora? Sul territorio Verdini <hi rend="#b">perde colp</hi>i, uomini e consensi, anche e soprattutto a causa delle inchieste giudiziarie in cui è coinvolto. Questo è ciò che lo preoccupa di più, perché i soldati parlamentari contano, ma la rete territoriale è sempre una formidabile garanzia. In Toscana, per esempio, Verdini ha sicuramente perso terreno: in Consiglio Regionale gli restano fedeli soltanto il capogruppo di Forza Italia Giovanni Santini e i consiglieri <hi rend="#b">Stefano Mugnai e Tommaso Villa.</hi> in Consiglio Comunale a Firenze, addirittura, a dargli man forte è rimasto il solo <hi rend="#b">Mario Tenerani</hi>. Sul fronte delle relazioni economiche le cose non vanno meglio. Secondo fonti toscane, Verdini è rimasto completamente sguarnito sia nella <hi rend="#b">FidiToscana Spa che Cda del Monte dei Paschi di Siena</hi>, dove prima a farla da padrone era proprio il suo <hi rend="#b">Riccardo Pisaneschi</hi>. Stessa situazione in <hi rend="#b">Emilia-Romagna</hi>: non è mistero che Verdini sia stato molto legato all’avvocato e imprenditore <hi rend="#b">Giampiero Samorì,</hi> travolto però da numerose inchieste della magistratura. Infine, c’è il fronte campano, dove Verdini può contare sull’asse con i citati <hi rend="#b">Cesaro</hi> e <hi rend="#b">Cosentino</hi>, ormai però politicamente azzoppati e fuori dai giochi a causa degli incidenti giudiziari.</p>
    <p>Twitter: @gcaroli @GiuseppeFalci</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>