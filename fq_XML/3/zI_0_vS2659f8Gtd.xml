<doc sitename="Il Fatto Quotidiano" title="Alessandra Moretti e il gemello di Dell'Utri fotografati a cena insieme. E nessuno rivela gli altri invitati - Il Fatto Quotidiano" author="Marco Lillo" date="2015-09-13" url="http://www.ilfattoquotidiano.it/2015/09/13/alessandra-moretti-e-il-gemello-di-dellutri-fotografati-a-cena-insieme-e-nessuno-rivela-gli-altri-invitati/2031269/" hostname="ilfattoquotidiano.it" description="Alberto Dell’Utri si rivela più trasparente di Alessandra Moretti. Ieri Il Fatto ha pubblicato la foto dell’europarlamentare Pd che mangia con il fratello gemello di Marcello Dell’Utri e altri due misteriosi commensali al ristorante. A Roma si sa è facile vedere vip di ogni colore attovagliarsi davanti a un piatto di amatriciana ma stavolta l’accoppiata …" categories="Politica" tags="Alessandra Moretti;Fastweb;Filippo Alberto Rapisarda;Fininvest;Marcello Dell’Utri;PD;Silvio Berlusconi;Stefano Bontate" fingerprint="eaac442e73803605">
  <main>
    <head rend="h1">Alessandra Moretti e il gemello di Dell’Utri fotografati a cena insieme. E nessuno rivela gli altri invitati</head>
    <graphic src="https://st.ilfattoquotidiano.it/wp-content/uploads/2015/09/moretti-dellutri675.jpg"/>
    <p><hi rend="#b">Alberto Dell’Utri</hi> si rivela più <hi rend="#b">trasparente</hi> di <hi rend="#b">Alessandra Moretti</hi>. Ieri <hi rend="#i">Il Fatto</hi> ha pubblicato la <hi rend="#b">foto</hi> dell’europarlamentare <hi rend="#b">Pd</hi> che mangia con il fratello <hi rend="#b">gemello</hi> di Marcello Dell’Utri e altri due misteriosi commensali al ristorante. A <hi rend="#b">Roma</hi> si sa è facile vedere vip di ogni colore attovagliarsi davanti a un piatto di amatriciana ma stavolta l’accoppiata era degna di nota. Alessandra Moretti è stata candidata a governatore del <hi rend="#b">Veneto</hi> per il Pd ed è <hi rend="#b">capogruppo</hi> del suo partito a seguito della bocciatura degli elettori, <hi rend="#b">ex parlamentare</hi> e membro della <hi rend="#b">direzione</hi> del partito. Alberto Dell’Utri è un ex manager <hi rend="#b">Fininvest</hi>, vicino alla prima <hi rend="#b">Forza Italia</hi>, fratello dell’ex senatore condannato a sette anni per <hi rend="#b">concorso esterno in associazione mafiosa</hi> perché ha tenuto i rapporti tra la Fininvest di <hi rend="#b">Berlusconi</hi> e la mafia palermitana del boss <hi rend="#b">Stefano Bontate</hi>. L’uomo chiave del rapporto, da parte della mafia era <hi rend="#b">Gaetano Cinà</hi>, morto prima della sentenza. Alberto Dell’Utri non era imputato ma è <hi rend="#b">citato</hi> nella sentenza di condanna del fratello per i suoi rapporti con il mafioso Cinà e per la celebre <hi rend="#b">telefonata</hi> della cassata. Il giorno di Natale del 1986 Alberto Dell’Utri è <hi rend="#b">intercettato</hi> mentre dice a Cinà: “Tanino, ti stavo chiamando per ringraziarti. Ho trovato magnifica la <hi rend="#b">cassata</hi>”. Si trattava di un dolce di 12 kg per far contento il <hi rend="#b">Cavaliere</hi>. Cinà replica: “Comunque, io ti ho telefonato per farti gli <hi rend="#b">auguri</hi>. Sono giorni che uno si deve ricordare degli <hi rend="#b">amici fraterni</hi>”.</p>
    <p>Alberto Dell’Utri ricambia <hi rend="#b">“con affetto”</hi>. Come Marcello, negli anni settanta era stato alle dipendenze di <hi rend="#b">Filippo Alberto Rapisarda</hi>, un finanziere amico anche di esponenti della mafia che <hi rend="#b">scappò</hi> all’estero nel 1979 con il passaporto <hi rend="#b">a nome Alberto Dell’Utri</hi>. Nel 2013 Alberto è stato intercettato mentre discute in un ristorante romano, <hi rend="#b">Assunta Madre</hi>, del progetto di <hi rend="#b">fuga</hi> in <hi rend="#b">Libano</hi> del fratello, in vista della sua condanna. Inoltre è stato pedinato dal <hi rend="#b">Ros</hi> dei carabinieri mentre incontra più volte <hi rend="#b">l’estremista nero</hi> arrestato e condannato in primo grado per la grande frode di <hi rend="#b">Fastweb</hi>: <hi rend="#b">Gennaro Mockbel</hi>. Una volta lo incontra anche con Marcello e anche Mockbel progettava la fuga, secondo gli investigatori. Ieri un <hi rend="#b">quotidiano</hi> – nel riportare la nostra notizia corretta – ha scritto per errore che al tavolo con Alessandra Moretti e Alberto Dell’Utri c’era anche Mockbel. <hi rend="#b">Non c’era</hi>. Il terzo <hi rend="#b">commensale</hi>, accompagnato da una signora, non è lui e <hi rend="#b">non si sa chi sia</hi>.</p>
    <p>“Conosco la Moretti da <hi rend="#b">anni</hi>, perché abbiamo <hi rend="#b">amici in comune</hi>. Ci siamo sentiti e abbiamo <hi rend="#b">organizzato</hi> una cena con la terza persona seduta a tavolo. Ma <hi rend="#b">non posso dirvi chi è</hi>”, spiega Alberto Dell’Utri, “per <hi rend="#b">privacy</hi>. Non è una persona nota ed è <hi rend="#b">arrabbiato</hi> perché lo hanno scambiato per Mokbel. In ogni modo era <hi rend="#b">una cena qualunque</hi>, dove si parlava di tutto in un luogo pubblico”. Alessandra Moretti risponde solo per <hi rend="#b">sms</hi>: “Non ho nulla da <hi rend="#b">nascondere</hi>. Infatti ero in un luogo pubblico. Non vi dico chi sono gli altri miei commensali perché non sono <hi rend="#b">personaggi pubblici</hi>”.</p>
    <p>
      <hi rend="#i">dal Fatto Quotidiano del 13 settembre 2015</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>