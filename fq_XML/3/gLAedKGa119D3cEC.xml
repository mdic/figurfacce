<doc sitename="Il Fatto Quotidiano" title="Decadenza Berlusconi, parla un &quot;dissidente&quot; Pdl. Scoma: &quot;Responsabilità&quot; - Il Fatto Quotidiano" author="Giuseppe Pipitone" date="2013-08-26" url="http://www.ilfattoquotidiano.it/2013/08/26/decadenza-berlusconi-parla-dei-traditori-scoma-pdl-responsabilita-per-paese/692303/" hostname="ilfattoquotidiano.it" description="Né falchi né colombe, provare a salvare B. ma evitare a tutti i costi la crisi, cercare la cosiddetta agibilità politica del leader senza però mettere in dubbio il governo Letta. La truppa dei senatori del Popolo della libertà al Senato è tutt’altro che solida. Parola di capogruppo pidiellino a Palazzo Madama Renato Schifani, che …" categories="Politica" tags="Decadenza Berlusconi;Governo Letta;Mediaset;PDL;Renato Schifani;Silvio Berlusconi" fingerprint="1faf62655d8f7f2d">
  <main>
    <head rend="h1">Decadenza Berlusconi, parla un “dissidente” Pdl. Scoma: “Responsabilità”</head>
    <graphic src="https://st.ilfattoquotidiano.it/wp-content/uploads/2013/08/berlusconi-interna-nuova1.jpg"/>
    <p><ref target="http://www.ilfattoquotidiano.it/2013/08/25/pdl-e-scontro-duro-tra-falchi-e-colombe-e-bondi-berlusconi-candidato-premier/691714/"> Né falchi né colombe</ref>, provare a salvare B. ma evitare a tutti i costi la crisi, cercare la cosiddetta agibilità politica del leader senza però mettere in dubbio il </p>
    <p><hi rend="#b">governo Letta</hi>. La truppa dei</p>
    <p><hi rend="#b">senatori del Popolo della libertà</hi>al Senato è tutt’altro che solida. Parola di capogruppo pidiellino a Palazzo Madama</p>
    <p><hi rend="#b">Renato Schifani</hi>, che al Messaggero ha rivelato chiaro e tondo: “non abbiamo un gruppo compatto come quello del 2006. Se andiamo alla rottura e non c’è la sicurezza dell’esito elettorale, il gruppo chi lo tiene?”. Sintomi di crepe interne più che evidenti, di schegge che sfuggono alla logica dei falchi e delle colombe tutta interna al Pdl.</p>
    <p>Il quotidiano romano aveva anche fornito una lista di senatori azzurri pronti a dare <hi rend="#b">fiducia al governo Letta</hi>, sganciandosi dalle posizioni ufficiali del partito. Una lista di una ventina di senatori quasi tutti siciliani, peones inseriti nella lista dei “<hi rend="#b">nomi sospetti</hi>”, che hanno tutti subito smentito il retroscena disegnato dal quotidiano. Quasi tutti a dire il vero, perché il palermitano <hi rend="#b">Francesco Scoma</hi>, berlusconiano di lungo corso alla prima esperienza da senatore, preferisce argomentare. “E’ ovvio che<hi rend="#b"> Berlusconi</hi> rimane il leader assoluto del partito, ed è normale che il partito si muova per tutelarlo – dice al fattoquotidiano.it – ma qui non si può mettere sul piatto della bilancia il nostro senso di responsabilità nei confronti del Paese: la situazione è grave e noi non possiamo parlare di guerra civile”.</p>
    <p>Il senatore siciliano, quindi, ha una visione decisamente più laica rispetto ai principali volti del partito del predellino: nessuna chiamata alle armi in stile Bondi, Verdini o Santanchè. “Non è che se una cosa la dice la Santanché vuol dire che la pensiamo tutti: qui non bisogna essere né falchi e nemmeno colombe, bisogna pensare a ricostruire il partito e a lavorare con responsabilità. Non si può certo dire che se a settembre non arrivano soluzioni certe poi si molla nel caos: bisogna fare <hi rend="#b">un ragionamento politico</hi>. Mi riferisco anche a certi esponenti del Partito Democratico, autori di dichiarazioni belligeranti, quando invece dovrebbero comunque essere grati a Berlusconi che ha fatto nascere questo governo”.</p>
    <p>C’è quindi la possibilità che alcuni pezzi del Pdl diano comunque <hi rend="#b">la fiducia a Letta</hi>, andando contro gli ordini di scuderia? “Mi sembra abbastanza presto per ipotizzare una situazione del genere- risponde il senatore siciliano – certo è che non si può pensare di risolvere tutto già a settembre, bisogna avere pazienza, pensare a lavorare per Berlusconi ma garantendo anche il Paese da una possibile crisi”. Una posizione, quella di Scoma, che sarebbe condivisa anche da altri senatori pidiellini e che Schifani ha sintetizzato nella sua dichiarazione al quotidiano romano. “Per carità – mette le mani avanti Scoma – io non credo che quella di Schifani fosse un’intervista vera e propria: non ci sono spaccature di questo tenore, e non riesco ancora ad immaginare <hi rend="#b">un Pdl senza Berlusconi</hi>. Ma è anche vero che il partito va riempito di contenuti, non basta cambiare il nome. Poi l’articolo del Messaggero mi ha definito peones, a me che ho fatto per cinque volte il deputato regionale in Sicilia e il vice sindaco di Palermo. Io che i voti li ho sempre presi da vent’anni senza essere garantito dal listino bloccato”. L’aria che tira tra i banchi azzurri di Palazzo Madama suggerisce che a pensarla così ci siano anche altri senatori oltre a Scoma: né falchi e né colombe.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>