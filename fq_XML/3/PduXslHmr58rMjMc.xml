<doc sitename="Il Fatto Quotidiano" title="Milan, &quot;Silvio Berlusconi vende il 48% del club rossonero a mr Bee Taechaubol&quot; - Il Fatto Quotidiano" author="Luca Pisapia" date="2015-06-05" url="http://www.ilfattoquotidiano.it/2015/06/05/milan-silvio-berlusconi-vende-il-47-del-diavolo-a-mr-bee-taechaubol/1751838/" hostname="ilfattoquotidiano.it" description="Dopo un primo incontro andato a vuoto nella notte, oggi pomeriggio c’stato l’affondo decisivo di Bee Taechaubol: un’offerta di 480 milioni per il 48% delle quote del Milan, la cui valutazione resta quindi quella indicata da Silvio Berlusconi di 1 miliardo di euro. In molti danno l’accordo per concluso, anche perché alla riunione pomeridiana a Villa …" categories="Calcio" tags="Arcore;Bee Taechaubol;Silvio Berlusconi" fingerprint="ede8b66f11468c19">
  <main>
    <head rend="h1">Milan, “Silvio Berlusconi vende il 48% del club rossonero a mr Bee Taechaubol”</head>
    <graphic src="https://st.ilfattoquotidiano.it/wp-content/uploads/2015/05/b-and-bee-675.jpg"/>
    <p>Dopo un <hi rend="#b">primo incontro</hi> andato a vuoto nella notte, oggi pomeriggio c’stato l’affondo decisivo di<hi rend="#b"> Bee Taechaubol</hi>: un’offerta di 480 milioni per il 48% delle quote del <hi rend="#b">Milan</hi>, la cui valutazione resta quindi quella indicata da <hi rend="#b">Silvio Berlusconi</hi> di 1 miliardo di euro. In molti danno l’accordo per concluso, anche perché alla riunione pomeridiana a <hi rend="#b">Villa San Martino</hi> oltre al presidente e alle figlie <hi rend="#b">Barbara</hi> e <hi rend="#b">Marina</hi> era presenti anche la prima linea manageriale della holding Fininvest, ovvero l’ad <hi rend="#b">Pasquale Cannatelli</hi>, il direttore generale <hi rend="#b">Danilo Pellegrino</hi> e il direttore <hi rend="#i">corporate finance &amp; business development</hi><hi rend="#b">Alessandro Franzosi</hi>. Se tutto fosse confermato, <ref target="http://www.ilfattoquotidiano.it/2015/06/05/milan-berlusconi-cede-il-47-a-mr-bee-29-anni-di-diavolo-tra-coppe-campioni-uso-politico-del-calcio-e-consenso-elettorale/1637380/">il Milan per la prima volta dal 1986 non sarebbe più un’esclusiva proprietà di Silvio Berlusconi</ref>, dato che il 47% è solo il primo passo verso l’acquisto della maggioranza delle azioni che dovrebbe concretizzarsi nei prossimi due anni: in una <hi rend="#b">transizione soft</hi> che permetta di chiudere fronti aperti come lo stadio e i discorsi famigliari sulla successione.</p>
    <p>Fino ad oggi la trattativa per la vendita del <hi rend="#b">Milan</hi> somigliava a una <hi rend="#b">televendita</hi> notturna in cui <hi rend="#b">Giorgio Mastrotta</hi> regalava biciclette a chi acquistava una batteria di pentole. Da almeno un lustro Silvio Berlusconi sembrava in procinto di vendere la <hi rend="#b">società</hi>, anzi, stando alle notizie apparse a ripetizione sui media l’aveva già venduta ad almeno un paio cinesi, diversi russi, un albanese, qualche sceicco arabo, almeno un <hi rend="#b">thailandese</hi> e probabilmente un <hi rend="#b">messicano</hi>. E questa trattativa non faceva eccezione, tanto che l’ultimo incontro avvenuto ieri notte in un ristorante tra Berlusconi e<hi rend="#b"> Bee Taechaubol</hi> doveva essere talmente segreto che è stato annunciato da tutti i media prima che avvenisse. <ref target="http://www.ilfattoquotidiano.it/2015/04/30/milan-salta-lincontro-tra-berlusconi-e-mr-bee-accordo-per-la-cessione-slitta/1641580/">Nel pomeriggio però l’affare ha trovato la sua chiusura, e dopo diversi incontri andati a vuoto negli ultimi mesi</ref> e frasi che suonavano come una niet definitivo – “Non vendo a chi cerca popolarità immediata” aveva detto Berlusconi a Telenord il 9 maggio – il 47% del Milan è di mister Bee.</p>
    <p>Lo certifica anche un<hi rend="#b"> comunicato congiunto</hi>: “Il presidente Silvio Berlusconi ha approvato l’accordo firmato dall’amministratore delegato di Fininvest Pasquale Cannatelli e Mr. Bee Taechaubol” si legge. E’ la prima volta, in anni di trattative, che <hi rend="#b">Fininvest</hi> si espone sulla possibile vendita del club, anche se poi la holding berlusconiana precisa che l’intesa prevede di trattare “<hi rend="#b">in esclusiva</hi>” per un periodo di otto settimane “un rapporto di <hi rend="#b">collaborazione</hi> relativo all’Ac Milan”. Ovvero, da ora e per i prossimi due mesi il Milan potrà essere venduto solo a Mr. Bee. “L’ipotesi di accordo, che sarà dettagliatamente esaminata, prevede che il <hi rend="#b">controllo</hi> del club rimanga nelle mani del presidente Silvio Berlusconi e della Fininvest, cui farà capo una quota di maggioranza assoluta pari al 52% – continua il comunicato -. Il consorzio rappresentato da Mr. Taechaubol acquisirà invece una <hi rend="#b">quota di minoranza</hi> pari al 48%”. E il diretto interessato? Non ha aspettato molto tempo per dire la sua. “Per ora è un accordo che deve essere confermato ma è una buona cosa per il <hi rend="#b">Milan</hi>” ha detto Silvio Berlusconi a margine di un comizio a Segrate a favore del candidato sindaco<hi rend="#b"> Tecla Fraschini</hi>. Per poi aggiungere: “Speriamo di poter procedere per far tornare il Milan protagonista”.</p>
    <p>Fondamentale nell’operazione il ruolo <hi rend="#b">Doyen Sport</hi>, il cui ceo <hi rend="#b">Nelio Lucas</hi> era a cena ieri notte con Berlusconi e Taechaubol, come “<hi rend="#i">advisor</hi>” dell’operazione. Doyen è una <hi rend="#b">fondo d’investimento</hi> che simboleggia la transizione del calcio dal capitalismo industriale al <hi rend="#b">neoliberismo</hi>, controlla in modo abbastanza palese i movimenti di mercato delle tre grandi portoghesi e di diverse squadre spagnole, oltre ai <hi rend="#b">cartellini</hi> di svariati <hi rend="#b">giocatori</hi> proponendosi come <hi rend="#b">Tpo</hi> (third-party ownership): quella proprietà terza che presta i <hi rend="#b">giocatori</hi> alle squadre e poi intasca una percentuale sulla vendita, pratica che la <hi rend="#b">Fifa</hi> ha bandito dallo scorso aprile. Doyen con il Milan fa buoni affari: lo certifica il curioso balletto di <hi rend="#b">prestiti di giocatori</hi> (<hi rend="#b">Cerci</hi>, <hi rend="#b">Perez</hi>, <hi rend="#b">Torres</hi>) che ha coinvolto Torino, Milan, <hi rend="#b">Chelsea</hi> e Atletico Madrid. E Bee Taechaubol, broker thailandese la cui società personale<hi rend="#b"> Thai Prime</hi> opera principalmente nei Private Equity e nelle Public Companies, <ref target="http://www.ilfattoquotidiano.it/2015/04/29/milan-oggi-mr-bee-incontra-berlusconi-lofferta-500-milioni-per-il-51-del-club/1635601/">quando si è presentato per trattare col Milan oltre alle supposte garanzie di Ads Securities (famiglia reale di Abu Dhabi) e China Citic Bank (governo cinese) </ref>ha sempre offerto quella di Doyen.</p>
    <p>Se Doyen potrebbe sembrare una <hi rend="#b">garanzia</hi>, c’è il problema del Milan, che va ben oltre i pessimi<hi rend="#b"> risultati sportivi</hi> raggiunti in questa stagione con <hi rend="#b">Pippo Inzaghi</hi>. Nell’ultimo bilancio infatti la società ha presentato una perdita record da oltre<hi rend="#b"> 90 milioni</hi>, il valore della rosa si è dimezzato rispetto a qualche anno fa (si parla di un crollo da 140 a circa 70 milioni di euro), non esiste uno <hi rend="#b">stadio di proprietà</hi> e le coppe europee restano un lontano miraggio. Per questo la valutazione sparata da <hi rend="#b">Berlusconi</hi> in questa trattativa di 1 miliardo sembra assurda, e resta difficile credere che il problema sia stato, come riportato da molti, la volontà di cedere solo una <hi rend="#b">percentuale</hi> del club (dal 30 al 50%) piuttosto che il 100% delle azioni. Il portale <hi rend="#i">Tifoso Bilanciato</hi> di <hi rend="#b">Diego Tarì</hi> ha fatto un ottimo lavoro da cui si presume che “il valore di AC Milan nel bilancio <hi rend="#i"> Fininvest Spa </hi>al 31.12.2014 ammonti a Euro 425.428.000”, poi aumentato a 485 milioni a marzo quando la proprietà vi ha versato altri 60 milioni, portando a circa 650 il totale investito nel </p>
    <p><hi rend="#b">trentennio berlusconiano</hi>. Una cifra molto lontana dal miliardo su cui si sarebbe chiusa questa trattativa.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>