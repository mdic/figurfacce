<doc sitename="Il Fatto Quotidiano" title="30 anni di politica estera 'ad personam' di Silvio Berlusconi" author="Gianni Rosini" date="2023-06-15" url="https://www.ilfattoquotidiano.it/2023/06/15/il-miracolo-di-pratica-di-mare-gli-amici-ingombranti-e-le-figuracce-in-europa-30-anni-di-politica-estera-ad-personam-di-silvio-berlusconi/7192856/" hostname="ilfattoquotidiano.it" description="Dal &quot;miracolo di Pratica di Mare&quot;, agli amici scomodi, fino alle figuracce in Europa" categories="Mondo" tags="Angela Merkel;Muammar Gheddafi;Silvio Berlusconi;Vladimir Putin" fingerprint="1fc69034790ec105">
  <main><head rend="h1">Il “miracolo di Pratica di Mare”, gli amici ingombranti e le figuracce in Europa: 30 anni di politica estera ‘ad personam’ di Silvio Berlusconi</head><graphic src="https://st.ilfattoquotidiano.it/wp-content/uploads/2023/06/14/berlusconi-leader-stranieri-1200x630.jpg"/><p><hi rend="#b">Silvio Berlusconi</hi> viene spesso ricordato a livello internazionale per le numerose <hi rend="#b">gaffe</hi> collezionate nel corso dei suoi quattro governi da presidente del Consiglio. Si va dagli apprezzamenti a <hi rend="#b">Michelle Obama</hi> alla <hi rend="#b">“abbronzatura”</hi> dell’allora presidente americano, senza dimenticare le <hi rend="#b">corna</hi> mostrate nella foto di rito del vertice dei ministri degli Esteri Ue, fino a episodi più gravi, come lo scontro con <hi rend="#b">Martin Schulz</hi> al Parlamento europeo. Ma dalla sua cerchia e tra i suoi estimatori si sente spesso dire che la <hi rend="#b">politica estera</hi> è stato l’ambito nel quale il fondatore di <hi rend="#b">Forza Italia</hi> ha forse raggiunto i risultati più importanti: dal <hi rend="#b">Trattato di amicizia tra Italia e Libia</hi> del 2008 agli <hi rend="#b">Accordi di Pratica di Mare</hi> che sancirono un riavvicinamento tra <hi rend="#b">Russia</hi> e <hi rend="#b">Nato</hi>, definiti da Berlusconi come la <hi rend="#b">“fine della Guerra Fredda”</hi>. In realtà, le sue aspirazioni da <hi rend="#i">kingmaker</hi> erano dovute più alla sua capacità di stabilire <hi rend="#b">rapporti di amicizia</hi> con i leader più scomodi della terra che a una visione a lungo termine della politica estera. Da <hi rend="#b">Putin</hi> a <hi rend="#b">Gheddafi</hi>, dal dittatore egiziano <hi rend="#b">Mubarak</hi> a quello tunisino <hi rend="#b">Ben Ali</hi>, Berlusconi ha operato nel costante tentativo di occupare gli spazi che gli altri leader preferivano lasciare liberi, così da rendersi uomo utile, se non <hi rend="#b">indispensabile</hi>, per la soluzione di controversie internazionali. Abilità nella quale si è dimostrato maestro nel corso di tutta la sua lunga carriera. Ma che ha portato, almeno in politica estera, a un solo risultato: <hi rend="#b">accordi poco solidi</hi> e <hi rend="#b">soluzioni a brevissimo termine</hi>.</p><p><hi rend="#b">Il “miracolo di Pratica di Mare” cancellato in pochi mesi</hi><lb/> Nella collezione personale delle amicizie di Berlusconi, un posto speciale è riservato certamente a <hi rend="#b">Vladimir Putin</hi>. Le visite internazionali si sprecano, gli aneddoti anche (dal <hi rend="#b">“lettone”</hi> alle vacanze nella <hi rend="#b">dacia sul Mar Nero</hi>, fino alle foto con <hi rend="#b">Dudù</hi>). Il loro rapporto non è stato scalfito nemmeno dalla decisione del presidente russo di invadere l’<hi rend="#b">Ucraina</hi> che ha messo Berlusconi in una posizione di difficoltà rispetto all’allineamento internazionale atlantista del <hi rend="#b">governo Meloni</hi> e dalla quale il leader di Forza Italia ha cercato di uscire, dopo un lungo silenzio, dicendosi <hi rend="#b">“deluso”</hi> per la decisione dell’amico. Salvo poi cominciare una <ref target="https://www.ilfattoquotidiano.it/2023/02/12/berlusconi-di-nuovo-contro-zelensky-civili-e-soldati-uccisi-a-causa-della-sua-ostinazione-nel-donbass-insorge-lopposizione/7063115/">guerra a suon di dichiarazioni pubbliche con Volodymyr Zelensky </ref>e uno </p><p><ref target="https://www.ilfattoquotidiano.it/2022/10/18/ho-riallacciato-i-rapporti-con-putin-mi-ha-mandato-20-bottiglie-di-vodka-e-una-lettera-dolcissima-laudio-di-berlusconi-di-lapresse/6843233/">scambio di regali a base di</ref>col leader del Cremlino. Che il rapporto sia rimasto ben saldo lo dimostrano i messaggi di cordoglio arrivati da Mosca, con il presidente che ha definito la sua morte</p><hi rend="#b">Lambrusco</hi>e<hi rend="#b">Vodka</hi><p><hi rend="#b">“una perdita irreparabile”</hi>, mentre il suo delfino</p><p><hi rend="#b">Dmitry Medvedev</hi>ha rivolto un messaggio al Paese intero: “Piangiamo con te, Italia. Silvio era il tuo patriota. Ci ricorderemo di te!”.</p><p>Questo legame è anche alla base di quello che il leader di Forza Italia rivendicava come il suo principale successo in politica estera: gli accordi di Pratica di Mare del 2002, da lui stesso ritenuti “la fine della Guerra Fredda”. Storicamente, in realtà, l’inizio della distensione tra Russia e Stati Uniti viene individuato ben più indietro nel tempo, nell’incontro del 1985 tra gli allora presidenti russo e americano, <hi rend="#b">Mikhail Gorbacev</hi> e <hi rend="#b">Ronald Reagan</hi>, quattro anni prima della <hi rend="#b">caduta del Muro di Berlino</hi> (1989) e sei anni prima della <hi rend="#b">disgregazione dell’Urss</hi> (1991). Pratica di Mare ha rappresentato senza dubbio un passaggio fondamentale nel processo di allentamento della tensione tra Russia e Nato se si tiene conto che il mondo era uscito da appena tre anni dalle guerre della <hi rend="#b">ex-Jugoslavia</hi>, con l’Alleanza Atlantica che intervenne militarmente contro le truppe di <hi rend="#b">Slobodan Milosevic</hi> in <hi rend="#b">Kosovo</hi>. Il suo impatto sul futuro delle relazioni tra i due blocchi, però, è durato pochissimo: nel 2004, nemmeno due anni dopo la stretta di mano tra Vladimir Putin e <hi rend="#b">George W. Bush</hi>, la Nato attuò il quinto allargamento, accogliendo nell’Alleanza <hi rend="#b">Estonia</hi>, <hi rend="#b">Lituania</hi>, <hi rend="#b">Lettonia</hi>, <hi rend="#b">Bulgaria</hi>, <hi rend="#b">Romania</hi>, <hi rend="#b">Slovacchia</hi> e <hi rend="#b">Slovenia,</hi> creando così un cordone intorno ai confini occidentali della Federazione. Mossa che gettò le basi delle nuove tensioni sfociate nel 2022 nel conflitto russo-ucraino.</p><p><hi rend="#b">L’amico Gheddafi e il doppio standard con l’Iraq</hi><lb/> L’altro grande amico dell’uomo di Arcore era senza dubbio l’ex presidente libico, <hi rend="#b">Muammar Gheddafi</hi>. Le immagini dei suoi viaggi a Roma con tanto di <hi rend="#b">tenda beduina</hi>, <hi rend="#b">amazzoni</hi> e <hi rend="#b">cavalli arabi</hi> hanno intasato i telegiornali dell’epoca. E proprio i suoi stretti rapporti col <hi rend="#i">Raìs</hi> sono l’altro grande vanto di Berlusconi in politica internazionale, soprattutto se riletti ad anni di distanza, con la nuova impennata di <hi rend="#b">arrivi di migranti</hi> attraverso la rotta Mediterranea. Fu nel 2008, infatti, che Berlusconi e Gheddafi firmarono il Trattato di amicizia tra Italia e Libia con il quale, tra le altre cose, Tripoli si impegnava a <hi rend="#b">pattugliare</hi> le proprie coste per impedire le partenze delle persone in fuga dai Paesi dell’Africa centrale, portandole in <hi rend="#b">centri di accoglienza</hi> libici. Centri ai quali, si vanterà poi Berlusconi, l’allora premier regalerà <hi rend="#b">200 bidet</hi> che evidentemente non erano previsti nei progetti di costruzione. In cambio, tra le altre cose, l’Italia vendette anche <hi rend="#b">armi</hi> al regime sanguinario del Paese nordafricano.</p><p>Se si vogliono ignorare le <hi rend="#b">penose condizioni di detenzione</hi> dei migranti nei centri del regime, l’intesa contribuì a creare un <hi rend="#b">blocco alle partenze</hi> dalle coste libiche. Tappo che è saltato nel 2011, quando l’intervento militare della Nato sancì la definitiva caduta del <hi rend="#i">Raìs</hi>, con la conseguente <hi rend="#b">disgregazione del Paese</hi>, finito in mano a decine di <hi rend="#b">milizie locali</hi> ancora oggi ingovernabili. A quell’operazione partecipò anche l’Italia, negli ultimi mesi del governo Berlusconi, ma l’ex premier ha sempre dichiarato di aver tentato di dissuadere fino all’ultimo l’allora presidente della Repubblica, <hi rend="#b">Giorgio Napolitano</hi>, e gli alleati dall’intervenire, prevedendo conseguenze economiche e migratorie disastrose per l’Italia.</p><p>Otto anni prima, nel 2003, Berlusconi non ebbe però lo stesso approccio col dossier iracheno. A fare pressione, dall’altra parte, non c’erano il Democratico <hi rend="#b">Barack Obama</hi> o il leader repubblicano francese <hi rend="#b">Nicolas Sarkozy</hi>, ma il leader laburista britannico <hi rend="#b">Tony Blair</hi>, con il quale un anno dopo venne fotografato durante la famosa <hi rend="#b">‘vacanza della bandana’</hi> a Porto Cervo, e lo stesso George W. Bush che nel 2002 aveva convinto a stringere la mano di Putin a Pratica di Mare. Erano i giorni in cui l’allora segretario di Stato americano, <hi rend="#b">Colin Powell</hi>, sventolava al Consiglio di Sicurezza delle Nazioni Unite la falsa prova della <hi rend="#b">fiala contenente antrace</hi> per dimostrare che <hi rend="#b">Saddam Hussein</hi> possedeva armi chimiche. Berlusconi, in quell’occasione, non pensò però alle conseguenze disastrose che quella guerra mossa da motivazioni false avrebbe provocato anche per l’Italia: Roma prese parte, insieme a <hi rend="#b">Stati Uniti</hi>, <hi rend="#b">Regno Unito</hi>, <hi rend="#b">Spagna</hi>, <hi rend="#b">Portogallo</hi>, <hi rend="#b">Polonia</hi>, <hi rend="#b">Danimarca</hi>, <hi rend="#b">Australia</hi>, <hi rend="#b">Ungheria</hi> e <hi rend="#b">Ucraina</hi>, a quella che venne ribattezzata la <hi rend="#b">Coalizione della Volontà</hi> che nel marzo 2003 diede inizio all’offensiva contro il regime di <hi rend="#b">Baghdad</hi>. Saddam Hussein venne spodestato e ucciso, proprio come Gheddafi otto anni dopo, e le conseguenze di quell’invasione l’Italia e il mondo intero le stanno pagando ancora oggi: i raid, le uccisioni, le violenze indiscriminate e soprattutto gli scandali come quello del <hi rend="#b">carcere di Abu Ghraib</hi> provocarono la disgregazione di un intero Paese e furono il fertilizzante grazie al quale nacquero e si alimentarono <hi rend="#b">gruppi terroristici</hi> di matrice islamista che ancora oggi destabilizzano il <hi rend="#b">Medio Oriente</hi>, l’<hi rend="#b">Africa</hi> e l’<hi rend="#b">Asia Central</hi>e in particolar modo.</p><p><hi rend="#b">“L’impresentabile” in Ue</hi><lb/> Quando si candidò alle ultime europee del 2019, la commissione parlamentare <hi rend="#b">Antimafia</hi> definì Berlusconi un<hi rend="#b"> “impresentabile”</hi>. La questione riguardava i processi a suo carico, ma la definizione, in senso più largo, poteva anche essere adottata dal punto di vista puramente politico. Elencare gli episodi con i quali il leader forzista ha attirato le critiche dei colleghi europei, minando la propria credibilità ai loro occhi, richiederebbe un’analisi a parte. Tra i più gravi (e conosciuti) c’è sicuramente l’intervento del 2003 con il quale decise di rispondere al Socialista tedesco <hi rend="#b">Martin Schulz</hi>, che aveva mosso accuse nell’aula del Parlamento Ue nei confronti suoi e degli alleati della Lega. Schulz criticò il <hi rend="#i">Carroccio </hi>per le sue politiche “del tutto incompatibili con la Carta dei diritti fondamentali dell’Unione europea” ed espresse la sua preoccupazione che “il virus del <hi rend="#b">conflitto d’interessi</hi> di Berlusconi si espandesse anche a livello europeo”. La risposta del capo forzista fu durissima: “In Italia stanno preparando un film <hi rend="#b">sui campi di concentramento nazisti</hi>, la proporrò per il ruolo di <hi rend="#b">kapò</hi>”.</p><p>Tra i suoi bersagli preferiti c’era di sicuro <hi rend="#b">Angela Merkel</hi>, ma ci fu un momento in cui l’atteggiamento del leader di Forza Italia creò una rottura che negli anni si rivelò insanabile. Aprile 2009, <hi rend="#b">Germania</hi> e <hi rend="#b">Francia</hi> ospitano il vertice Nato con il quale, tra le altre cose, l’Alleanza avrebbe dovuto nominare il nuovo segretario generale. Merkel, come da protocollo, accoglie i leader del Patto Atlantico al loro arrivo. Ma quando è il momento di Berlusconi, il fondatore di Forza Italia scende dall’auto col cellulare all’orecchio, ignora la cancelliera e continua a parlare dirigendosi nella direzione opposta, <hi rend="#b">lasciandola in attesa</hi> per dei lunghi e imbarazzanti minuti. Berlusconi spiegherà poi che in quel momento stava lavorando per convincere un altro suo “amico”, il presidente turco <hi rend="#b">Recep Tayyip Erdoğan</hi>, a togliere il veto sulla nomina di <hi rend="#b">Anders Fogh Rasmussen</hi> a nuovo segretario generale della Nato. Intermediazione che portò i suoi frutti, ma che ha contribuito a peggiorare i rapporti già non idilliaci tra l’ex premier e la cancelliera, come dimostra la nota conferenza stampa dell’ottobre 2011 nella quale Merkel e <hi rend="#b">Sarkozy</hi> si lasciarono scappare una risata complice di fronte alla domanda di un giornalista sull’impegno italiano in tema di <hi rend="#b">riforme economiche</hi>. Pochi giorni dopo, Berlusconi fu costretto a dimettersi da presidente del Consiglio con l’Italia in piena crisi e lo <hi rend="#b">spread</hi> ormai ben oltre i 500 punti.</p><p>Anche negli ultimi anni, quando nonostante la rielezione al Parlamento Ue Berlusconi non si è praticamente mai presentato a <hi rend="#b">Bruxelles</hi>, la linea tenuta da Forza Italia all’interno del <hi rend="#b">Partito Popolare Europeo</hi> ha sicuramente contribuito ad alimentare i dissidi interni tra l’anima più liberale della formazione e quella più conservatrice. Ad esempio, il partito ha sostenuto fino alla fine la necessità di non escludere <hi rend="#b">Fidesz</hi>, la formazione del premier ungherese <hi rend="#b">Viktor Orban</hi>, dalla più grande famiglia politica europea. Una posizione che lo ha portato allo scontro con altre realtà, compresa, di nuovo, la <hi rend="#b">Cdu</hi> di Angela Merkel che al suo interno viveva già uno scollamento rispetto alla <hi rend="#b">Csu</hi> bavarese con a capo l’attuale presidente del Ppe, <hi rend="#b">Manfred Weber</hi>. Proprio Weber è una delle poche alte personalità politiche internazionali presente ai funerali del leader forzista, così come lo stesso Orban. In quell’occasione Forza Italia, partito che da sempre si dichiara <hi rend="#b">europeista</hi>, <hi rend="#b">antipopulista</hi> e <hi rend="#b">liberale</hi>, non si è fatta problemi a prendere le difese di un leader accusato di regolari <hi rend="#b">violazioni dello stato di diritto</hi> nel suo Paese. D’altra parte, già nel 2019 fu proprio Berlusconi a chiarire il modo di operare del suo partito con le anime più estreme della destra: “Noi abbiamo creato il centrodestra, noi abbiamo coinvolto Lega e fascisti. Li abbiamo legittimati noi, li abbiamo costituzionalizzati noi”.</p></main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>