<doc sitename="Il Fatto Quotidiano" title="Mihajlovic, Pioli, Garcia, Ballardini, Gasperini: l'Epifania gli allenatori si porta via? - Il Fatto Quotidiano" author="Lorenzo Vendemiale" date="2016-01-07" url="http://www.ilfattoquotidiano.it/2016/01/07/mihajlovic-pioli-garcia-ballardini-gasperini-lepifania-gli-allenatori-si-porta-via/2354200/" hostname="ilfattoquotidiano.it" description="Mihajlovic in bilico, Pioli, Garcia e forse anche Gasperini traballanti, Ballardini addirittura cacciato e richiamato nel giro di poche ore. Gli allenatori della Serie A avranno pure mangiato il panettone a Natale, ma rischiano di saltare già con il turno dell’Epifania. Anno nuovo, risultati vecchi. La serenità della sosta è già finita: tornano le voci …" categories="Calcio" tags="Adriano Galliani;Claudio Lotito;Juventus;Maurizio Zamparini;Milan;Risultati Serie A;Serie A;Silvio Berlusconi" fingerprint="4cbd4b8a798a2a35">
  <main>
    <head rend="h1">Mihajlovic, Pioli, Garcia, Ballardini, Gasperini: l’Epifania gli allenatori si porta via?</head>
    <graphic src="https://st.ilfattoquotidiano.it/wp-content/uploads/2016/01/maurizio-zamparini-675.jpg"/>
    <p><hi rend="#b">Mihajlovic</hi> in bilico, <hi rend="#b">Pioli</hi>, <hi rend="#b">Garcia</hi> e forse anche <hi rend="#b">Gasperini</hi> traballanti, <hi rend="#b">Ballardini</hi> addirittura cacciato e richiamato nel giro di poche ore. Gli allenatori della <hi rend="#b">Serie A</hi> avranno pure mangiato il panettone a <hi rend="#b">Natale</hi>, ma rischiano di saltare già con il turno dell’<hi rend="#b">Epifania</hi>. <ref target="http://www.ilfattoquotidiano.it/2016/01/06/serie-a-risultati-e-classifica-18-turno-viola-e-juve-volano-la-roma-frena-ancora-e-il-milan-affonda-di-nuovo/2353414/">Anno nuovo, risultati vecchi</ref>. La serenità della sosta è già finita: tornano le voci di <hi rend="#b">esonero</hi>, i vertici a fine partite, le telefonate fiume (ad esempio tra <hi rend="#b">Galliani</hi> e <hi rend="#b">Berlusconi</hi>) per decidere la sorte del mister di turno. In realtà già segnata. Il caso più clamoroso è ovviamente quello di <hi rend="#b">Palermo</hi>: l’ennesima follia di <hi rend="#b">Maurizio Zamparini</hi>, il presidente “mangia allenatori” per eccellenza.</p>
    <p>L’esonero di <hi rend="#b">Iachini</hi> a novembre era apparso inspiegabile (14 punti in 12 partite era una media più che dignitosa) ed era stato poco gradito dal gruppo. Il suo sostituto, <hi rend="#b">Davide Ballardini</hi>, aveva cominciato sotto i peggiori auspici e proseguito peggio. Già in discussione dopo solo due partite, la figuraccia di ieri con la <hi rend="#b">Fiorentina</hi> sembrava aver sancito il ribaltone: via Ballardini, torna Iachini. Invece il <hi rend="#b">patron</hi> ha cambiato idea nel giro di poche ore (pare per le garanzie sul mercato che quest’ultimo avrebbe chiesto per tornare). Ballardini resta: con quali presupposti e fino a quando non si sa, ma resta. Restano anche tutti gli altri, nonostante una <hi rend="#b">giornata da incubo</hi>.</p>
    <p>Mihajlovic alla vigilia aveva parlato di “tre partite per svoltare”: la prima col <hi rend="#b">Bologna</hi> è stata un disastro. Pioli sperava di ritrovare nel 2016 la <hi rend="#b">Lazio</hi> di inizio 2015: ha pareggiato a reti bianche col Carpi, dando a <hi rend="#b">Castori</hi> l’occasione di rinfacciare a Lotito le frasi pronunciate nella famosa telefonata con Iodice. “La promozione del Carpi sarebbe una rovina”, aveva detto. “Sul campo abbiamo dimostrato di essere da<hi rend="#b"> Serie A</hi>”, ha risposto ieri Castori. Il presidente della Lazio, che sicuramente non avrà gradito, ha un motivo in più per avercela col suo tecnico. <hi rend="#b">Gasperini</hi> aveva parlato di “derby da vincere attaccando”, l’ha perso incassando tre reti in un’ora e ha subito dovuto ricalibrare gli <hi rend="#b">obiettivi</hi>: “Pensiamo solo a salvarci”.</p>
    <p>Quanto a Garcia, lui “dorme tranquillo” (dice). Ma nella <hi rend="#b">Capitale</hi> tutti sanno che l’anno prossimo, comunque vada, non sarà più l’allenatore della <hi rend="#b">Roma</hi>. I limiti e le responsabilità di questi tecnici che hanno perso il bandolo della <hi rend="#b">matassa</hi> (o non l’hanno mai avuto) sono evidenti. Il Milan non ha ancora uno<hi rend="#b"> briciolo di identità</hi>, la Roma si è persa un anno e mezzo fa, la Lazio gioca così male da rischiare di depauperare il tesoro rappresentato da <hi rend="#b">Candreva</hi> e <hi rend="#b">Felipe Anderson</hi>, Genoa e Palermo devono seriamente preoccuparsi della retrocessione. Resta da capire perché restino ancora al loro posto. E qui emerge l’altra faccia della <hi rend="#b">medaglia</hi>: gli errori dei presidenti. Colpevoli non solo di aver allestito squadre non all’altezza, ma anche di gestire male l’<hi rend="#b">emergenza</hi>.</p>
    <p>La<hi rend="#b"> sosta natalizia</hi> sarebbe stata la finestra ideale per cambiare: c’era tempo per trovare il sostituto, affidargli la squadra, dargli almeno dieci giorni di <hi rend="#b">allenamenti</hi> per plasmarla. Non l’hanno fatto e adesso ne pagano le <hi rend="#b">conseguenze</hi>. Alla prima tutti di nuovo in discussione: solo che adesso ci sono quattro partite (più la<hi rend="#b"> Coppa Italia</hi>) in tre settimane da giocare e un avvicendamento in panchina diventa quasi impossibile. Anche l’esonero è un’arte: va fatto al <hi rend="#b">momento giusto</hi> e per la persona giusta, per ottenere buoni risultati (vedi <hi rend="#b">Donadoni</hi> al Bologna). Altrimenti il rimedio può essere peggiore del male (e <hi rend="#b">Zamparini</hi> ne sa qualcosa). L’Epifania si porta via le feste, e forse pure gli <hi rend="#b">allenatori</hi>. Ma un bel pezzo di carbone nella calza della befana se lo meriterebbero soprattutto i presidenti.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>