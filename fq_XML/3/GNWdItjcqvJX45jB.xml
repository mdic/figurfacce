<doc sitename="Il Fatto Quotidiano" title="Sondaggi: Fitto sfiora 4% di consensi. Strappi su riforme premiano Renzi - Il Fatto Quotidiano" author="F Q" date="2015-02-20" url="http://www.ilfattoquotidiano.it/2015/02/20/sondaggio-ixe-berlusconi-sottovaluta-fattore-fitto-gli-strappi-premiano-renzi/1442457/" hostname="ilfattoquotidiano.it" description="La fiducia in Renzi è stabile, Berlusconi sottovaluta il “fattore Fitto”. Gli italiani temono attentati ma ma bocciano l’opzione militare in Libia. Tra i partiti salgono Pd e Forza Italia, cala il M5S, pressoché stabile la Lega Nord. Sono questi gli orientamenti degli italiani secondo i sondaggi di Ixè, in esclusiva per Agorà (Raitre). Sul …" categories="Politica" tags="Matteo Renzi;Silvio Berlusconi;Sondaggi Elettorali;Terrorismo" fingerprint="367f3474fd72c32d">
  <main>
    <head rend="h1">Sondaggi: Fitto sfiora 4% di consensi. Strappi su riforme premiano Renzi</head>
    <graphic src="https://st.ilfattoquotidiano.it/wp-content/uploads/2015/02/berlusconi-fitto-675.jpg"/>
    <p>La fiducia in Renzi è stabile, Berlusconi sottovaluta il “fattore Fitto”. Gli italiani temono attentati ma ma bocciano l’<hi rend="#b">opzione militare</hi> in Libia. Tra i partiti salgono Pd e Forza Italia, cala il M5S, pressoché stabile la Lega Nord. Sono questi gli orientamenti degli italiani secondo i sondaggi di Ixè, in esclusiva per Agorà (Raitre). Sul fronte dei partiti il Pd guadagna lo 0,3%, passando dal 37,5% al 37,8%. Registra una flessione, invece, il <hi rend="#b">Movimento 5 Stelle</hi> che passa dal 19,1% al 18,7%. Sul versante del centrodestra, la Lega è sempre avanti a Forza Italia (13,8% e 13%). Sale, intanto, il dato sull’affluenza alle urne, che in una settimana passa dal 58,3% al 60,5%. Sul<hi rend="#b"> fronte del Governo</hi> resta stabile nell’ultima settimana la fiducia in Matteo Renzi attestata intorno al 40%.</p>
    <p>Dal campione, sostiene l’istituto di Roberto Weber, viene apprezzata l’accelerazione sulle riforme (legge elettorale e Senato) mentre non sembra aver lasciato strascichi la polemica sulla compressione dei tempi e sulla limitazione del dialogo con le opposizioni. Secondo il 69% degli intervistati, anzi, il premier avrebbe fatto bene a “forzare la mano” nell’iter parlamentare. Un giudizio negativo, invece, arriva dal 22%. Il leader più apprezzato si conferma il Presidente della Repubblica, <hi rend="#b">Sergio Mattarella</hi>, la cui fiducia cresce fino al 68% (+2%). Pressoché stabili gli altri leader politici: Salvini 24%, <hi rend="#b">Grillo 14%</hi>, Alfano 12%,<hi rend="#b"> Berlusconi 11%</hi>. Scende invece la fiducia nel governo, oggi al 33% contro il 35% della rilevazione della scorsa settimana, con un calo di due punti. Guardando alle tensioni dentro Forza Italia Ixè ha anche valutato il “bacino elettorale” di <hi rend="#b">Raffaele Fitto</hi>, che Berlusconi aveva collocato all’1,3%: secondo il sondaggio sarebbe invece tra il 2,5% e il 4%. Un dato che può avere una valenza pesante dopo<ref target="http://www.ilfattoquotidiano.it/2015/02/19/forza-italia-coordinatori-puglia-si-dimettono-per-protesta-contro-commissariamento/1438509/"> le manovre di isolamento decise dai vertici sulla Puglia. contro l’opposizione interna dei fittian</ref>i.</p>
    <p>Non sembra avere fatto breccia al Sud la campagna di <hi rend="#b">Matteo Salvini</hi> che registra nelle regioni meridionali un calo di consensi. Nelle intenzioni di voto li gradimento scende: la forbice è tra il 6,5% e il 9,5% mentre il 13 febbraio era tra 7,8% e 10,8%. E tuttavia il cavallo di battaglia dell’<hi rend="#b">immigrazion</hi>e ha ancora una presa forte sull’elettorato nazionale. L’uscita che ha sollevato un polverone sugli immigrati che “andrebbero lasciati al largo” delle coste italiane sembra aver portato ulteriori consensi: un italiano su tre (esattamente il 34%) è d’accordo con il segretario della Lega Nord. Resta tuttavia un’ampia maggioranza, circa il 60%, che invece non apprezza affatto le parole di Salvini.</p>
    <p>Ixé tasta anche le paure degli italiani alla luce del <hi rend="#b">rischio Isis</hi>. Il 72% del campione teme effettivamente che i terroristi islamici possano agire sul suolo italiano con attacchi. E tuttavia l’ipotesi di un intervento militare in Libia viene bocciata dal 63% del campione. A non temere attentati è il 25% degli intervistati, a favore di un’azione militare è il 27%, con un 10% che “non sa”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>