<doc sitename="Il Fatto Quotidiano" title="Napolitano, Abrignani (Fi): &quot;Se attacca Berlusconi, penseremo all'impeachment&quot; - Il Fatto Quotidiano" author="RQuotidiano" date="2013-12-18" url="http://www.ilfattoquotidiano.it/2013/12/18/napolitano-abrignani-fi-se-attacca-berlusconi-penseremo-allimpeachment/818079/" hostname="ilfattoquotidiano.it" description="La guerra fredda tra i “cugini” di Forza Italia e Nuovo Centrodestra si combatte su un nuovo campo di battaglia: l’ipotesi di impeachment di Giorgio Napolitano. A sferrare l’ultimo attacco è stato Ignazio Abrignani, deputato di Forza Italia, intervenendo alla trasmissione Agorà, su Rai Tre. “L’impeachment per il Presidente della Repubblica per ora non è all’ordine del …" categories="Politica" tags="Giorgio Napolitano;Impeachment;Movimento 5 Stelle;Silvio Berlusconi" fingerprint="6fafdc25b8344a0d">
  <main>
    <head rend="h1">Napolitano, Abrignani (Fi): “Se attacca Berlusconi, penseremo all’impeachment”</head>
    <graphic src="https://st.ilfattoquotidiano.it/wp-content/uploads/2013/10/napolitano-berlusconi-interna-640.jpg"/>
    <p>La guerra fredda tra i “cugini” di<hi rend="#b"> Forza Italia</hi> e <hi rend="#b">Nuovo Centrodestra</hi> si combatte su un nuovo campo di battaglia: l’ipotesi di <hi rend="#b">impeachment</hi> di <hi rend="#b">Giorgio Napolitano</hi>. A sferrare l’ultimo attacco è stato <hi rend="#b">Ignazio Abrignani</hi>, deputato di <hi rend="#b">Forza Italia</hi>, intervenendo alla trasmissione <hi rend="#i">Agorà</hi>, su Rai Tre. “L’impeachment per il Presidente della Repubblica per ora non è all’ordine del giorno”, ha spiegato il parlamentare azzurro. “Ma è chiaro che se Napolitano continua ad attaccare direttamente il nostro leader e a non svolgere il <hi rend="#b">ruolo di arbitro</hi>, un pensiero sull’impeachment lo faremo”. E ancora: “Il presidente della Repubblica oggi sta compiendo azioni diverse da quelle che il suo ruolo di garante prevede, compresi gli <hi rend="#b">attacchi al leader dell’opposizione</hi>“.</p>
    <p>Le parole di Abrignani rispondono all’offensiva frontale lanciata dal Capo dello Stato nei confronti del Cavaliere. “<ref target="http://www.ilfattoquotidiano.it/2013/12/16/napolitano-incarico-gravoso-rendero-noti-i-limiti-del-mio-mandato/815766/">Berlusconi non è autorizzato a evocare colpi di Stato o oscuri disegni</ref>“, aveva tuonato il Presidente della Repubblica durante la cerimonia degli auguri di Natale. “Contro di me è avvenuto uno spudorato rovesciamento della realtà”. Secondo l’agenzia </p>
    <p><hi rend="#i">Ansa</hi>, l’ordine di caricare a testa bassa il Quirinale è giunto direttamente da Berlusconi: “Napolitano non è un arbitro imparziale e gli italiani devono capire che è un</p>
    <p><hi rend="#b">bolscevico</hi>“.</p>
    <p>E i primi a reagire allo spauracchio dell’impeachment agitato da Forza Italia sono gli “amici-nemici” di Nuovo Centrodestra. “Concordo che contro il leader di Forza Italia c’è stato accanimento da parte della magistratura, ma il Paese deve andare avanti”, ha dichiarato il sottosegretario<hi rend="#b"> Simona Vicari</hi>. “E se è vero che Berlusconi adesso pensa all’impeachment, allora è legittimo pensare che Berlusconi abbia appoggiato in una prima fase il <hi rend="#b">governo Letta</hi> perché sperava che il Presidente della Repubblica lo salvasse dalla condanna”.</p>
    <p>Un’ipotesi che circola da tempo, quella di <ref target="http://www.ilfattoquotidiano.it/2013/10/22/berlusconi-falchi-pdl-contro-napolitano-promise-grazia-per-condanna-mediaset/752385/">un patto con Napolitano per un atto di clemenza verso il Cavaliere</ref>. Ora, al “tradimento” del presunto accordo, si aggiungono le dure parole rivolte a Berlusconi. E i “falchi” si associano all’idea impeachment, un marchio di fabbrica del Movimento 5 Stelle. Secondo una ricostruzione di <hi rend="#i">Repubblica</hi>, <ref target="http://www.ilfattoquotidiano.it/2013/12/07/impeachment-napolitano-ora-berlusconi-non-esclude-lalleanza-con-grillo/804280/">l’ordine di allearsi con Grillo nell’attacco diretto al Quirinale</ref> è arrivato proprio dal Cavaliere. Una strana convergenza che ha già mosso i primi passi in commissione Bilancio della Camera, dove <ref target="http://www.ilfattoquotidiano.it/2013/12/12/legge-stabilita-forza-italia-vota-gli-emendamenti-del-movimento-5-stelle/811663/">Forza Italia ha votato a favore di alcuni emendamenti targati Cinque Stelle</ref>. La strada che porta all’appoggio al M5S, però, è segnata da una serie di ostacoli che scoraggerebbero Berlusconi. I numeri in parlamento non sarebbero certo a favore di un’iniziativa contro il Colle e Forza Italia rischierebbe una pessima figura, oltre al danno d’immagine che comporterebbe il fatto di “inseguire” continuamente Beppe Grillo.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>