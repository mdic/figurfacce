<doc sitename="Il Fatto Quotidiano" title="Caso Ruby, il funzionario di polizia che la fece rilasciare diventa questore di Aosta - Il Fatto Quotidiano" author="F Q" date="2016-01-27" url="http://www.ilfattoquotidiano.it/2016/01/27/caso-ruby-il-funzionario-di-polizia-che-la-fece-rilasciare-diventa-questore-di-aosta/2411134/" hostname="ilfattoquotidiano.it" description="Di lui la Cassazione scrisse che tenne un atteggiamento “rivelatosi non consono a un dirigente della Polizia“. Perché rilasciando Ruby, nella notte tra il 27 e il 28 maggio 2010, assecondò una richiesta che proveniva dall’allora premier Silvio Berlusconi: liberare l’allora 17enne marocchina, spacciata come nipote dell’ex presidente dell’Egitto Hosni Mubarak. Pietro Ostuni, il capo di Gabinetto della Questura …" categories="Cronaca" tags="Aosta;Caso Ruby;Pietro Ostuni;Processo Ruby;Ruby;Silvio Berlusconi" fingerprint="5fa9c92fdd5ec43d">
  <main>
    <head rend="h1">Caso Ruby, il funzionario di polizia che la fece rilasciare diventa questore di Aosta</head>
    <graphic src="https://st.ilfattoquotidiano.it/wp-content/uploads/2015/07/ruby-675.jpg"/>
    <p>Di lui la <hi rend="#b">Cassazione</hi> scrisse che tenne un atteggiamento “<ref target="http://www.ilfattoquotidiano.it/2015/05/28/ruby-cassazione-berlusconi-non-sapeva-fosse-minorenne/1727361/">rivelatosi non consono a un dirigente della Polizia</ref>“. Perché rilasciando Ruby, nella notte tra il 27 e il 28 maggio 2010, assecondò una richiesta che proveniva dall’allora premier <hi rend="#b">Silvio Berlusconi</hi>: liberare l’allora 17enne marocchina, spacciata come nipote dell’ex presidente dell’Egitto Hosni Mubarak. <hi rend="#b">Pietro Ostuni</hi>, il capo di Gabinetto della Questura di Milano coinvolto come teste e mai indagato nell’inchiesta, diventa questore di Aosta. All’Ansa dice: “No, del caso Ruby non parlo, non ho mai rilasciato dichiarazioni e non intendo cominciare ora. Mi ritengo un professionista”. Ostuni, 56 anni, dopo un incarico come consulente ministeriale con l’incarico speciale di sovraintendere alla complessa logistica durante <hi rend="#b">Expo</hi>, è stato quindi promosso.</p>
    <p>Ostuni, pugliese di Altamura, ma milanese d’adozione dal 1994, finirà ancora più a Nord, portandosi un’esperienza ragguardevole e di altissimo livello, specialmente in temi delicatissimi quali l’<hi rend="#b">immigrazione</hi>, l’<hi rend="#b">ordine pubblico</hi> e i grandi eventi. Ostuni infatti è stato presente, a Milano, a tutti i più gravi fatti di cronaca nera avvenuti nel capoluogo dal ’94, ma soprattutto ha “superato” due cosiddette “sanatorie”, quella della fine del 1998 e del 2002, dove per l’Ufficio immigrazione della Questura di Milano passarono qualcosa come “<hi rend="#b">150mila regolarizzazioni</hi>” di cittadini stranieri. Un lavoro immane. E poi tantissimi eventi importanti, ogni genere di manifestazione, dalle partite di calcio al Primo maggio dei No Expo del 2015.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>