<doc sitename="Il Fatto Quotidiano" title="Grillo: &quot;Se dipendesse dall'opinione pubblica, Berlusconi sarebbe in galera&quot; - Il Fatto Quotidiano" author="RQuotidiano" date="2013-09-04" url="http://www.ilfattoquotidiano.it/2013/09/04/grillo-se-dipendesse-dallopinione-pubblica-berlusconi-sarebbe-in-galera/701169/" hostname="ilfattoquotidiano.it" description="“Il voto segreto va abolito”, scrive sul blog Beppe Grillo, “l’immagine di vigliacchi che si nascondono dietro a una tendina, come fosse un vespasiano. Le decisioni fondamentali per la Nazione vanno prese in totale trasparenza con i cittadini. Se dipendesse dall’opinione pubblica Berlusconi sarebbe in galera, Rodotà presidente della Repubblica, la missione di guerra in …" categories="Politica" tags="Beppe Grillo;Guerra in Siria;Movimento 5 Stelle;Romano Prodi;Silvio Berlusconi;Stefano Rodotà" fingerprint="45edb0663b524528">
  <main>
    <head rend="h1">Grillo: “Se dipendesse dall’opinione pubblica, Berlusconi sarebbe in galera”</head>
    <graphic src="https://st.ilfattoquotidiano.it/wp-content/uploads/2013/08/beppe-grillo-interna-nuova.jpg" alt="Beppe Grillo"/>
    <p>“Il voto segreto va abolito”, scrive sul blog <hi rend="#b">Beppe Grillo</hi>, “l’immagine di vigliacchi che si nascondono dietro a una tendina, come fosse un vespasiano. Le decisioni fondamentali per la Nazione vanno prese in totale trasparenza con i cittadini. Se dipendesse dall’opinione pubblica <hi rend="#b">Berlusconi</hi> sarebbe in galera, <hi rend="#b">Rodotà</hi> presidente della Repubblica, la missione di guerra in <hi rend="#b">Afghanistan</hi> sarebbe finita”. </p>
    <p>“Il voto segreto in Brasile è stato abolito”, spiega il leader del <hi rend="#b">Movimento 5 stelle</hi>, secondo cui “l’Italia al confronto sembra uno Stato medievale con la corte, il re e i giannizzeri che proteggono la loro autorità suprema di decisione e si sottraggono al giudizio popolare”. Grillo torna indietro alle note vicende che hanno portato alla rielezione al Quirinale di <hi rend="#b">Giorgio Napolitano</hi>, dopo che non è stato trovato un accordo su Franco Marini e Stefano Rodotà (il candidato uscito dalle Quirinarie del Movimento), ma soprattutto su <hi rend="#b">Romano Prodi</hi>. “Centouno pdmenoellini hanno usato la tendina per occultare il loro <hi rend="#b">tradimento</hi> elettorale e bocciare <hi rend="#b">Prodi</hi>. Si sono nascosti agli elettori per <hi rend="#b">vergogna</hi>“.</p>
    <p>Nel post, intitolato “L’air du temps”, <hi rend="#b">Grillo</hi> ricorda anche la decisione del Parlamento inglese sulla Siria. “<hi rend="#b">Cameron</hi> non si è ancora dimesso, ma è un’anatra zoppa. Il <hi rend="#b">Parlamento</hi> ha bocciato il suo avventurismo in Siria e ha ascoltato invece l’opinione pubblica che è contraria”. E anche in Italia “se il popolo dovesse decidere se entrare in una <hi rend="#b">guerra</hi> di aggressione direbbe sempre no”.</p>
    <p>“Eppure – prosegue Grillo -, qualcosa lentamente sta cambiando. Le <hi rend="#b">democrazie</hi> parlamentari che avevano abdicato al loro ruolo di rappresentanti delle istanze dei cittadini si stanno scuotendo. E’ il movimento lento del bradipo, ma è pur sempre qualcosa. Alla Camera dei Comuni inglese è successo qualcosa di storico” sostiene ancora Grillo che poi continua il suo parallelismo: “Dall’altra parte dell’Atlantico, in <hi rend="#b">Brasile</hi>, è stato abolito dalla Camera dei deputati il voto segreto con l’unanimità dei parlamentari. Più volte i brasiliani erano scesi in piazza per chiederne l’<hi rend="#b">abolizione</hi> in quanto usato per proteggere i deputati <hi rend="#b">corrotti</hi> dal carcere. Vi ricorda qualcosa?” conclude il leader <hi rend="#b">M5s</hi>.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>