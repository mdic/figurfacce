<doc sitename="Il Fatto Quotidiano" title="Lega, Salvini: &quot;Sciopero fiscale, così facciamo saltare lo Stato il 14 novembre&quot; - Il Fatto Quotidiano" author="RQuotidiano" date="2014-07-20" url="http://www.ilfattoquotidiano.it/2014/07/20/lega-salvini-sciopero-fiscale-cosi-facciamo-saltare-lo-stato-il-14-novembre/1066691/" hostname="ilfattoquotidiano.it" description="“Lavoriamo per dimostrare di poter far saltare lo Stato in novembre, non per perderci su questioni interne”. Matteo Salvini su Twitter annuncia così l’intenzione di lanciare lo sciopero fiscale e dal congresso federale di Padova – che ha prorogato il suo mandato fino al 15 dicembre 2016 – specifica: “Noi parliamo a un popolo che ha …" categories="Politica" tags="Fisco;Lega;Matteo Renzi;Matteo Salvini;Silvio Berlusconi" fingerprint="b8196965caeed135">
  <main>
    <head rend="h1">Lega, Salvini: “Sciopero fiscale, così facciamo saltare lo Stato il 14 novembre”</head>
    <graphic src="https://st.ilfattoquotidiano.it/wp-content/uploads/2014/07/Matteo-Salvini-640.jpg"/>
    <p>“Lavoriamo per dimostrare di poter far saltare lo <hi rend="#b">Stato</hi> in <hi rend="#b">novembre</hi>, non per perderci su questioni interne”.<hi rend="#b"> Matteo Salvini</hi> su <hi rend="#b">Twitter</hi> annuncia così l’intenzione di lanciare lo <hi rend="#b">sciopero fiscale</hi> e dal congresso federale di <hi rend="#b">Padova</hi> – che ha prorogato il suo mandato fino al <hi rend="#b">15 dicembre 2016</hi> – specifica: “Noi parliamo a un popolo che ha perso la fiducia, dovremmo esserl’ alternativa alla sfiducia. Abbiamo il tempo per preparare qualcosa di cui tutto il mondo parli. Pensate cosa accadrebbe se un venerdì di novembre, facciamo il 14, da <hi rend="#b">Nord</hi> a <hi rend="#b">Sud</hi> tutte le persone che producono e lavoro e sono strangolate da <hi rend="#b">Equitalia</hi>, da <hi rend="#b">Stato ladro</hi>, da <hi rend="#b">studi di settore</hi> dicessero basta: io oggi non pago, vi affamo, non apro il negozio e se apro non rilascio lo <hi rend="#b">scontrino</hi>, faccio una corsa gratis del taxi, faccio straordinari gratis”. Avanza anche la sua idea di <hi rend="#b">rivoluzione fiscale</hi>, che si augura in ottobre “porti in piazza milioni di italiani: proporremo – precisa – un’aliquota fiscale secca al <hi rend="#b">20% uguale per tutti</hi>, dal nord al sud, per <hi rend="#b">ricchi</hi> e <hi rend="#b">poveri</hi>. La nostra scommessa è quella di far pagare di meno a chi oggi paga troppo e di costringere a pagare chi oggi non lo fa”. </p>
    <p>Al centro del suo intervento, oltre alla critica al<hi rend="#b"> sistema fiscale</hi> (“Noi siamo la forza di liberazione della gente che ha paura: basta! Ho avuto l’alluvione? Mi hanno portato via tutto? E io non pago le tasse. E se arriva l’esattore lo mando via a calci. Facciamo avere paura agli altri”), c’è il tema del <hi rend="#b">lavoro</hi>, “dalla riforma <hi rend="#b">Fornero</hi> (abbiamo raccolto le firme per cancellarla), dagli artigiani, dall’abolizione degli studi di settore che sono una vergogna”. <hi rend="#b">Salvini</hi> poi si dice “umanamente e politicamente felice” per l’assoluzione di <hi rend="#b">Silvio Berlusconi</hi> al processo d’appello per il caso <hi rend="#b">Ruby</hi>, ma si scaglia contro il <hi rend="#b">centrodestra</hi> che oggi, prosegue, “non esiste, è solo un categoria dello spirito”. Così come, aggiunge, “non esiste il <hi rend="#b">centrosinistra</hi>, esiste solo il <hi rend="#b">renzismo</hi>, che vuole radere al suolo tutto quello che c’era prima e ha i <hi rend="#b">mezzi mediatici</hi> e <hi rend="#b">giudiziari</hi> per farlo. Se sei accondiscendente una pacca sulla spalla e ti assolvono. Poi c’è un <hi rend="#b">centrodestra</hi> in ordine sparso un po’ qui un po’ là, un po’ al governo, un po’ a favore dell’immigrazione, un po’ per le coppie gay, un po’ con la <hi rend="#b">Merkel</hi>. E poi c’è la <hi rend="#b">Lega</hi>“. </p>
    <p>Parole pesanti anche sul presidente del Consiglio<hi rend="#b"> Matteo Renzi</hi>, che definisce un uomo “pericoloso”, un “antidemocratico fino al midollo” che “nel nome della velocità e del risparmio sta facendo di tutto”. Per <hi rend="#b">Salvini</hi> “togliere i piccoli comuni significa cancellare la democrazia, togliere le province è stata una schifezza. <hi rend="#b">Renzi</hi> diceva ‘ho tagliato 3 mila politici’, io dico ‘si è tagliato 3 mila volte le palle’ perché quella era democrazia”. “Vogliono una marionetta sorridente che fa i selfie, manovrato da <hi rend="#b">Berlino</hi> – ha concluso -. Per questo noi dobbiamo difendere con le unghie e con i denti il territorio”. Duro attacco anche sull’introduzione dell’obbligatorietà del <hi rend="#b">pos</hi> per gli esercenti – che dice sarebbe da “prendere a martellate” – e rappresenta un “disegno preciso del regime come il limite all’uso del contante”.</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>