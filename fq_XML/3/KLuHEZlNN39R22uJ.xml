<doc sitename="Il Fatto Quotidiano" title="Quando il dittatore kazako disse a B.: &quot;Vieni nella mia dacia, portati il pigiama&quot; - Il Fatto Quotidiano" author="Alessandro Ferrucci" date="2013-07-18" url="http://www.ilfattoquotidiano.it/2013/07/18/quando-dittatore-kazako-disse-a-berlusconi-vieni-nella-mia-dacia-portati-pigiama/659664/" hostname="ilfattoquotidiano.it" description="Buonasera, sono Claudio Barbaro. Avrei da raccontarle un’esperienza vissuta in prima persona”. Riguardo a cosa? “Sa, in questi giorni Silvio Berlusconi vuol far credere di conoscere appena il presidente kazako. A me risulta esattamente il contrario, direi un’estrema confidenza”. In particolare a cosa si riferisce?Aspetti, mi faccia partire dall’inizio. Prego.Siamo nel 2009 e l’Italia è …" categories="Politica" tags="Caso Ablyazov;Kazakistan;Silvio Berlusconi" fingerprint="59ad8f66f80318b4">
  <main>
    <head rend="h1">Quando il dittatore kazako disse a B.: “Vieni nella mia dacia, portati il pigiama”</head>
    <graphic src="https://st.ilfattoquotidiano.it/wp-content/uploads/2013/07/berlusconi-interna-nuova-Nursultan-Nazarbayev.jpg"/>
    <p>Buonasera, sono <hi rend="#b">Claudio Barbaro</hi>. Avrei da raccontarle un’esperienza vissuta in prima persona”. Riguardo a cosa? “Sa, in questi giorni <hi rend="#b">Silvio Berlusconi</hi> vuol far credere di conoscere appena il presidente kazako. A me risulta esattamente il contrario, direi un’estrema confidenza”.</p>
    <p><hi rend="#b">In particolare a cosa si riferisce?</hi><lb/>Aspetti, mi faccia partire dall’inizio.</p>
    <p><hi rend="#b">Prego.</hi><lb/>Siamo nel 2009 e l’Italia è candidata per ospitare i Mondiali di basket. A Roma arriva il presidente della Federazione, un signore australiano molto serio, insieme a lui la commissione giudicante. Ad accoglierlo l’allora presidente del Coni Gianni Petrucci, il capo ufficio stampa Danilo Di Tommaso, Massimo Cilli e Rocco Crimi, sottosegretario di Stato alla Presidenza del Consiglio con delega allo Sport. Anche io sono tra loro. (Claudio Barbaro è politico e dirigente sportivo, presidente dell’Associazione sportiva italiana e deputato nella scorsa legislatura per il Pdl. Prima di seguire Gianfranco Fini in Futuro e libertà).</p>
    <p><hi rend="#b">Situazione inquadrata. E quindi?</hi><lb/>Tutti insieme andiamo a Palazzo Chigi: al terzo piano ci aspetta Silvio Berlusconi nel ruolo di premier.</p>
    <p><hi rend="#b">Il massimo dell’ufficialità.</hi><lb/>In teoria! Ero anche emozionato, la mia prima volta. Ha presente quanto sono belle e maestose quelle stanze? Incutono un certo timore reverenziale.</p>
    <p><hi rend="#b">Superato l’emozione?</hi><lb/>Il presidente si mostra affabile, cordiale, come solo lui riesce a essere. Ma i convenevoli istituzionali durano giusto un paio di minuti. Poi il patatrac.</p>
    <p><hi rend="#b">Cosa, scusi?</hi><lb/>Improvvisamente, e ancora non ho capito il motivo, inizia a raccontare del suo viaggio in Kazakistan, con un’enfasi particolare. Tutti noi iniziamo a guardarci perplessi, a scrutare le reazioni dell’australiano. A chiederci il perché. Inutile farlo, oramai era partito.</p>
    <p><hi rend="#b">Verso dove?</hi><lb/>Qui inizia il bello. Un Berlusconi irrefrenabile ci racconta: “Subito dopo l’incontro, Nazarbayev mi dice: “Silvio, questa sera sarai ospite nella mia dacia. Portati il pigiama”.</p>
    <p><hi rend="#b">Proprio “il pigiama”?</hi><lb/>Sì. E da quel momento si è lanciato in un dettagliatissimo reportage della nottata vissuta.</p>
    <p><hi rend="#b">Qualche primizia?</hi><lb/>Insieme a lui andarono Paolo Bonaiuti e Valentino Valentini, ci parlò di un inizio serata con musica dal vivo, tra canzoni italiane e kazake. Giusto una mezz’ora, per riscaldare l’ambiente. Fino a quando…</p>
    <p><hi rend="#b">Siamo al momento delle donne?</hi><lb/>Esatto. Ridendo, con fare ammiccante, raccontò di aver sentito un improvviso tintinnio metallico dietro le spalle: “Non potevo girarmi, non mi sembrava carino. Ma con la coda dell’occhio ho visto arrivare una trentina di ragazze belle, anzi bellissime e semi-nude. Vestite solo con degli oggetti metallici”, queste le sue parole.</p>
    <p><hi rend="#b">Bunga bunga in terra straniera.</hi><lb/>Non soddisfatto si volta verso l’ospite australiano e specifica: “Sa cosa mi disse Nazarbayev? ‘Silvio, scegli quella che vuoi’. E io: scusa Nursultan, ma la mia religione non ammette la poligamia”. E giù altre risate.</p>
    <p><hi rend="#b">Sicuro non finisce qui.</hi><lb/>Infatti. Così aggiunge di non aver più visto, per un po’ di tempo, sia Bonaiuti sia Valentini.</p>
    <p><hi rend="#b">Dove erano andati?</hi><lb/>Questo non lo so. E Berlusconi ha specificato di aver ritrovato il fido Paolo qualche ora dopo con gli occhiali storti e le lenti appannate. Non solo.</p>
    <p><hi rend="#b">Ancora?</hi><lb/>Tutto questo racconto è durato circa una mezz’ora ed è stato accompagnato da continue pacche amichevoli sulla cosce del presidente australiano.</p>
    <p><hi rend="#b">Le reazioni dell’ospite?</hi><lb/>Rigido. Immobile.</p>
    <p><hi rend="#b">Come è finita?</hi><lb/>Mah, senta, magari non è stato a causa di questo bizzarro incontro, ma sta di fatto che la Federazione di basket non ci ha assegnato i Mondiali.</p>
    <p>da <hi rend="#i">Il Fatto Quotidiano</hi> del 18 luglio 2013</p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>