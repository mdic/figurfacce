<doc sitename="Il Fatto Quotidiano" title="Rai, ecco a chi vanno i due miliardi di euro all'anno di appalti pubblici - Il Fatto Quotidiano" author="Carlo Tecce" date="2013-07-08" url="http://www.ilfattoquotidiano.it/2013/07/08/rai-ecco-a-chi-vanno-due-miliardi-di-euro-allanno-di-appalti/648817/" hostname="ilfattoquotidiano.it" description="Le pagine, venti. Le società, 2400. Le scatole, infinite. Il denaro, 2 miliardi di euro. Ogni anno, a ogni sussulto di canone che rispetta l’inflazione, la Rai distribuisce centinaia di appalti e commesse per le serie televisive e per la ristorazione, per i varietà e i trasporti. Un documento di viale Mazzini, che il Fatto …" categories="Media" tags="Appalti Pubblici;Luigi Gubitosi;Massimo D’Alema;Mediaset;Rai;Roberto Fico;Silvio Berlusconi" fingerprint="a9938e5bcb96de18">
  <main>
    <head rend="h1">Rai, ecco a chi vanno i due miliardi di euro all’anno di appalti pubblici</head>
    <graphic src="https://st.ilfattoquotidiano.it/wp-content/uploads/2013/06/cavallo-rai_nuova-interna.jpg"/>
    <p>Le pagine, venti. Le società, 2400. Le scatole, infinite. Il denaro, 2 miliardi di euro. Ogni anno, a ogni sussulto di canone che rispetta l’inflazione, la <hi rend="#b">Rai</hi> distribuisce centinaia di appalti e commesse per le<hi rend="#b"> serie televisive</hi> e per la ristorazione, per i varietà e i trasporti. Un documento di <hi rend="#b">viale Mazzini</hi>, che il <hi rend="#i">Fatto Quotidiano</hi> ha visionato e la <hi rend="#b">Commissione di Vigilanza</hi> dovrà esaminare, prova a servire la trasparenza: le tabelle, in ordine alfabetico, sembrano un elenco telefonico. Ma di nome e in nome, di sigla in sigla, si scoprono le aziende che lavorano con i migliori contratti.</p>
    <p><hi rend="#b">I fratelli Casella, Losito e Mediaset</hi><lb/>Per fare impresa in viale Mazzini, società pubblica che può apparire inespugnabile, non occorrono grossi capitali: una società a responsabilità limitata, 10mila euro per cominciare, un preventivo, un progetto. I <hi rend="#b">fratelli Casella</hi>, Cristian e Marco, avevano esperienza. Il minore Marco ha in carriera sette anni e mezzo nell’ufficio stampa di <hi rend="#b">Silvio Berlusconi</hi> e un incarico nei giovani per la libertà. Il maggiore Cristian, l’amministratore, aveva gestito la televisione di propaganda berlusconiana. Il passato di rilievo, seppur politicamente non imparziale, fa scorrere il cancello di viale Mazzini. Qualche sospetto e qualche accusa nascono presto e finiscono ancora prima. I ragazzi sono cresciuti e, in questa stagione, possono vantare un programma (costato 600mila euro, una parte ai fratelli) su Rai1 condotto da <hi rend="#b">Paola Perego</hi> e i 10mila euro di <hi rend="#b">2B Team Group</hi> valgono ancora di più.</p>
    <p>La presenza di amici al quadrato di Silvio Berlusconi non è un’ossessione per la Rai, anzi, è quasi una prassi, una tradizione che si rinnova e si amplifica. Quando <hi rend="#b">Teodosio Losito</hi>, rinomato ammiratore e produttore di <hi rend="#b">Gabriel Garko</hi> e <hi rend="#b">Manuela Arcuri</hi> su Canale 5, ha incassato un paio di commesse per la televisione pubblica, subito il pensiero è volato a <hi rend="#b">Mediaset</hi>, a Cologno Monzese. Proprio a Cologno Monzese, Losito ha residenza: una curiosità, nulla più. Perché fra i soci di <hi rend="#b">Ares Film</hi> c’è Rti, acronimo di Reti televisive italiane, una controllata di Mediaset. Losito non si è fatto impressionare, non ha mai commentato né smentito, finché la quota di Rti è scesa al 5 per cento. Non si è mai mossa dal 10 per cento, né un passo avanti né un passo indietro, l’ex compagna di Paolo Berlusconi, <hi rend="#b">Patrizia Marrocco</hi>. La Luxvide di <hi rend="#b">Ettore Bernabei</hi> e figli non è mai la novità, né in negativo né in positivo: la torta per la fiction si riduce di qualche milioni di euro, ma i santi e i poeti raccontati non perdono spazio né puntate. Anche se il franco-tunisino <hi rend="#b">Tarak Ben Ammar</hi>, da sempre alleato di Berlusconi, vorrebbe vendere il 18 per cento del pacchetto azionario che detiene attraverso Prima Tv. L’ennesima edizione di <hi rend="#i">Don Matteo</hi>, il prete interpretato da <hi rend="#b">Terence Hill</hi>, sarà pronta al prezzo di oltre 15 milioni di euro. E la presenza di Banca Intesa fra i soci trasforma la Luxvide in un colosso multinazionale, non soltanto per le propaggini che si estendono sino a Londra.</p>
    <p><hi rend="#b">Fiduciarie anonime e scatole cinesi</hi><lb/>Ecco, per rintracciare un committente di spessore, per la quantità dei prodotti offerti, vale la pena fare un salto nella capitale inglese. E magari, però non sarà facile, capire chi si nasconde (o non vuole farsi riconoscere) dietro la fiduciaria <hi rend="#b">Reynolds Advisor Limited</hi>, azionista di maggioranza relativa (40%) di <hi rend="#i">Albatros Entertainment</hi> di <hi rend="#b">Maurizio Momi</hi> e <hi rend="#b">Alessandro Jacchia</hi>, entrambi italianissimi, entrambi riferimenti costanti per i palinsesti di viale Mazzini. Albatros ha un’estrazione di centro più destra, molte volte si è speso (a parole, sia chiaro) l’ex ministro <hi rend="#b">Maurizio Gasparri</hi>. L’esterofilia può farci sbarcare persino in Olanda. <hi rend="#b">Paypermoon</hi><hi rend="#b">Italia</hi> fu un’invenzione di <hi rend="#b">Claudio Velardi</hi>, all’epoca reduce dagli anni di Palazzo Chigi con <hi rend="#b">Massimo D’Alema</hi>. Il referente italiano di Paypermoon, che realizza serie televisive con i vari <hi rend="#b">Neri Marcorè</hi> e <hi rend="#b">Anna Valle</hi>, si chiama Mauro Mari. Le quote italiane sono divise in tre pezzi: il 3% sta a Londra, il 37% fa capo ad <hi rend="#b">Aislin Italia</hi> e il restante a un’omonima olandese.</p>
    <p>La parte italiana, però, è di proprietà olandese: leggendo l’ultimo bilancio disponibile, dichiara 714 euro di utile. Sarà che le buone idee premiano e così, nonostante una finanzia non certo multinazionale, la Paypermoon ha tante serate da girare e occupare per circa <hi rend="#b">8 milioni</hi> di euro. Ci sono produttori che non beccano una voce di spesa da anni e colleghi che non mancano mai. I direttori apprezzano la fantasia (e il successo) di<hi rend="#b"> Lorenzo Mieli</hi>, che non va legato soltanto a <hi rend="#i">Fremantle Italia</hi>. <hi rend="#i"> Wildside</hi>, uffici in viale Mazzini, raccoglie giovani di talento e cognomi, il bravo regista figlio di </p>
    <p><hi rend="#b">Maurizio Costanzo</hi>, Saverio; l’esegeta di</p>
    <p><hi rend="#i">Notte prima degli esami</hi>,</p>
    <p><hi rend="#b">Fausto Brizzi</hi>e</p>
    <p><hi rend="#b">Mario Gianani</hi>, da poco marito di</p>
    <p><hi rend="#b">Marianna Madia</hi>, deputata Pd.</p>
    <p><hi rend="#b">I grandi affari dei soliti noti</hi><lb/>Il calabrese <hi rend="#b">Dino Vitola</hi> si è ritrovato in mezzo a una polemica sterminata perché durante il suo<hi rend="#i"> Canzoni e Sfide</hi>, al teatro Politeama di Catanzaro, in sala c’era il camorrista <hi rend="#b">Gaetano Marino</hi> (poi ammazzato) che ascoltava la figlia cantare. Il nome di Vitola figura ancora fra i fornitori di viale Mazzini, quelli che, esaminati e vagliati, possono partecipare a una gara. Per vicinanza territoriale, di origine, s’intende, il consigliere d’amministrazione <hi rend="#b">Guglielmo Rositani</hi> l’ha sempre difeso in Cda. In ascesa, va segnalata la Tunnel Produzioni di <hi rend="#b">Ferdinando Mormone</hi> che, per Rai2, ha confezionato il contenitore di satira <hi rend="#i">Made in Sud</hi> con <hi rend="#b">Elisabetta Gregoraci</hi>, moglie di <hi rend="#b">Flavio Briatore</hi>. Il fallimento di soldi pubblici per <hi rend="#i">Barbarossa</hi>, <hi rend="#b">Umberto Bossi</hi> protagonista di un cameo, non ha stroncato il rapporto fra il regista <hi rend="#b">Renzo Martinelli</hi> e viale Mazzini. <hi rend="#b">Roberto Sessa</hi> ha cambiato tanto, ma non ha smarrito la sintonia con la Rai e ritorna operativo con <hi rend="#i">Picomedia</hi>.</p>
    <p><hi rend="#b">Di Benedetto &amp; C. passato di ritorno</hi><lb/>L’ex direttore generale <hi rend="#b">Agostinò Saccà</hi> ha preso il largo, non senza qualche imbarazzo interno (ha i suoi amici e i suoi nemici) e, da ex capo di tutto in viale Mazzini, fa lievitare la <hi rend="#b">Pepito</hi>. C’è un gruppo storico, plasmato nelle ultime stagioni, che conferma la presenza. C’è sempre la <hi rend="#i">Goodtime</hi> di Gabriella Buontempo, ex moglie di <hi rend="#b">Italo Bocchino</hi>. Come la <hi rend="#i">Titania</hi> di Ida Di Benedetto, consorte di <hi rend="#b">Giuliano Urbani</hi>. La <hi rend="#i">Itc</hi> di <hi rend="#b">Beppe Caschetto</hi> va bene anche con la cinepresa. E l’agente <hi rend="#b">Lucio Presta</hi>, <hi rend="#i">Arcobaleno 3</hi>, presidia sempre il territorio. Questa settimana, i parlamentari in Vigilanza Rai avranno le venti pagine che il dg Gubitosi – dopo aver iniziato a ripulire l’albo – ha consegnato al presidente <hi rend="#b">Roberto Fico</hi>: può annoiare e ricordare un elenco telefonico, ma ci sono notizie e incroci che possono aiutare la televisione pubblica a sconfiggere brutti sprechi e cattive abitudini.</p>
    <p>
      <hi rend="#b">Twitter @TecceCarlo</hi>
    </p>
    <p>
      <hi rend="#b">da Il Fatto Quotidiano del 7 luglio 2013</hi>
    </p>
  </main>
  <comments>
    <head>Resta in contatto con la community de Il Fatto Quotidiano</head>
  </comments>
</doc>